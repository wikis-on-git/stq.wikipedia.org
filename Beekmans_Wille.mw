'''Beekmans Wille''' waas in sien oolde Deege Scheeper. Dät Oaler hiede wäil sien Hiere bleeked un sien Rääch kruum moaked, man hie hiede noch Kraft foar tjoon Uurswäkke. Dit moate uungefeer in de Tied weese, as ap e [[Geelenbierich]] noch neen Huuse wieren un uk waas ap de [[Boarenbierich]] noch neen Huus; dan do keemen eerste as die groote Bround 1821 in Schäddel weesen waas un fuul fon do Ferbaadende Ploatse ap e Boarenbierich noomen.<br>
Foartied waas die Boarenbierich un gans [[Swottefoan]] un uk wier nu Geelenbierich lait, Meenteweede. Die Boarenbierich heerde do Seelter, un die Geelenbierich heerde do [[Hummelske]], man so juust geen t mäd weedjen nit tou, un do Hummelske koomen oafter ap dät Seelter.<br> 
Do waas uk Beekmans Wille insen ap e Boarenbierich mäd sin Koppel Schäipe. Oafte hieden do Schäddeler deer al ap luurd, do Hummelske bie t Been tou kriegen, man altied wieren jo him noch äntkeemen, dan do Schäipe wieren deerap ougjucht. Un wan die Scheeper man floitede, dan ronnen do Schäipe al dät se wächkoomen. Man ditmoal meenden do Schäddeler daach, jo wüülen dän oolde Wille wäil kriege. Twäin in [[Schäddel]] hieden dän ganse Dai al ap him luurd un wieren al foar dän Dai uutgeen un hiedeen sik in n Sloot ferkreepen.<br> 
As Wille nu fier genouch ap e Boarenbierich häärappe waas, do geenen do bee ap him tou un wüülen him do Schäipe nieme. Man as hie däat määrkte, kwad hie: “''No Jungens, will ji mi dei Schaape nehmen? Dat schall abers int Gode nich passeiren!”'' un do noom hie dän tjukke Stok, dän hie in de Hounde hiede, un troalde ne stuuf ou, dät do Splittere hääruume floogen. Die Stok waas wäil n Ierm tjuk un deertou n eekenen. As do bee Schäddeler dät seegen, geenen jo sliepstäitjen wäch un lieten Beekmans Wille stil weedje.<br>
Ätter [[Literatuur_uur_Seelterlound_2|Strackerjann]] 1:416.

[[Kategorie:Ljuude]]
