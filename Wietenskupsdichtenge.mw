'''Wietenskupsdichtenge''' of '''Science-Fiction''' is ne Oard Literatuur ju sik gruundet ap wietenskuppelke Phantasien. Eenige Biespiele sunt:

* [[Bielde:Gulliver in Liliput, Bremen.jpg|thumb|150px|right|Gulliver in Liliput (ap n Winkel in Bremen).]][[Jonathan Swift]], '''Gullivers Raisen''' (eng. ''Gulliver's Travels'', 1726). Lemuel Gulliver fertält, wo hie in dät Jier 1699 as Schipsdokter tjoonde ap n Schip ätter Australien, dät suudelk fon [[Sumatra]] fergeen. Do swom hie ätter n uunbekoand Ailound, wier hie gans wuurich ap de Strand lääse geen toun släipen. As hie wier apwoakede, waas hie fon litje Träide gans fäästbuunen un deer ronnen litje Ljuude uumetou. Dät wieren do [[Liliputtaner]]e, dan dät Ailound waas [[Liliput]]. Do wüülen him dan bruuke toun Kriech, man hie koom glukkelk wäch mäd n Boot un loundede in [[Brobdingnag]]. Deer sunt do Ljuude tweelich moal so groot as bie uus un so aal Plonten un Dierte! Doo Hüünen nieme him früntelk ap un ju Prinzessin bewoart him in ne litje Döise. Ju Döise wäd oawers fon n Oadler meenuumen un so kumt hie deerwäch. Dan kumt hie ätter [[Laputa]], wier do Ljuude froamde Houde dreege un die Köönich ap n fljoogend Ailound woont. Toulääst kumt hie ätter do [[Houyhnhnms]], dät sunt Hoangste, do der toanke konnen as Moanskene un do him eerste as n Oard Diert betrachtje, man do him tou toulääst daach gunge läite. [http://www.buchtips.net/rez1573-gullivers-reisen.htm Ferbiendenge]. 

* '''Fon n Knächt, die in e Moune weesen hiede.''' Dät is sogoar n seelter Fertälster fon 1846. N Knächt häu so fäl mäd de Äkse, dät ju fon de Steele flooch un dan in de Moune oun. Do fierde hie Mjuks touhoope un säidede deer Kool oun. In träi Deege waas die Kool so hooch woaksen dät hie an de Moune räkte. Deer klauerde die Knächt bie uumhooch un foont so sien Äkse wier. Wät hie fääre belieuwede un wo hie wier tourääch koom, fint sik bie [[Johann Friedrich Minssen|Minssen]], ''Mittheilungen aus dem Saterlande'', Beend 3, Siede 32-34 [sammeld 1846).

* [[Bielde:FETMprojectile.jpg|thumb|120px|right|Dät Projektil fon Jules Verne.]][[Jules Verne]], '''ju Raise ätter de Moune''' in 28 Deege un 12 Uuren (frants. ''De la Terre à la Lune'', 1865). Foarsitsende Barbicane fon dän [[Fereende Stoaten fon Amerikoa|amerikoanske]] ''Gun-Club'' brangt n Ploan, ätter ju [[Moune]] tou raisjen. Do Meegliedere sunt gans deerfoar un so wäd die Ploan fääre äntwikkeld. Jäild wäd sammeld un n Oard Sood wäd greeuwen, wieroun dan ne groote Kanone geeten wäd. Dan wäd dän Projektil ouscheeten, wieroun do träi Raisere mäd twäin Huunde kemoudich sitte konnen. An friske Luft un alles wuud toacht un toulääst konnen jo ju Moune fon tichtebie bekiekje. Jo moakje oawers bloot ne Boane deeruumetou un faale dan ap ju [[Äide]] tourääch, wier jo in n [[Ozeoan]] deelkuume. [http://www.drosi.de/rezension/3-89813-344-3.htm Ferbiendenge].

* [[H.G. Wells]], '''Ju Tiedmaskiene''', (eng. ''The Time Machine'', 1895). Die [[Tiedraiser]], dän sin Noome nit naamd wäd, baut sik ne Maskiene, wiermäd hie sik in ju [[fjoode Dimension]], ju Tied, bewäägje kon. Deermäd raiset hie fier in n Toukumst bit dät Jier 802.701. Deer fint hie do suurgeloose ''Eloi'', do nit oarbaidje. Leeter kumt hääruut, dät jo ärnäärd un klooded wäide fon do schräkkelke ''Morlocks'', do unner Äide oarbaidje un bietiede wäkke fon do Eloi meenieme toun sloachtjen. [http://www.x-zine.de/xzine_rezi.id_4255.htm Ferbiendenge].

* [[Bielde:The one ring animated.gif|thumb|120px|right|Die gefoorelke Ring.]][[J.R.R. Tolkien]], '''Die Heer fon do Ringe''' (The Lord of the Rings, 1954/55). In dät [[Auenlound]] woonje do freedelke litje [[Hobbits]]. Man ap n Dai fiert die oolde [[Bilbo]] sin Gebuursdai, wier hie sik ap eenmoal uunsichtboar moaket truch n oolden Ring an n Finger tou steeten. Man dät määrkt die grausoame Härsker [[Sauron]] in dät Lound [[Mordor]], die der weet dät me mäd dän Ring ju Waareld behärskje kon. Dan kumt die goude [[Töäwender]] [[Gandalf]], die Bilbo bewääget, dän Ring outoureeken an sien Bruursbäiden [[Frodo]]. Intwisken sunt Sauron sien Riedere ap de Säike ätter dän Ring un Frodo raiset mäd träi uur Hobbits ätter do Elfen in [[Rivendell]]. Man deer konnen jo uk nit blieuwe un dan foulgje fuul Ääwentüüre mäd Orcs, Riedere un Äänte (wonnerjende baalende Boome) bit bloot do bee Frodo un Sam ätter Mordor kuume un dän Ring in dän groote Fjuurbierich fernichtje. [http://www.buchtips.net/rez413-herr-der-ringe.htm Ferbiendenge].

* [[Bielde:Ringworld-sketch.jpg|thumb|120px|right|Ringwaareld.]][[Larry Niven]], '''Ringwaareld''', (eng. ''Ringworld'', 1970). In dät Jier 2855 wäd ne Expedition soand ätter ju Ringwaareld, n riesigen fon Uunbekoanden bauden Waareldring uum n Stiern tou. Nestus die Puppenspieler, fon ne buutenäidske Rasse, fräiget Louis Wu, Teela Brown un dän Kzin-Strieder Spreeker-tou-Dierte mäd him deerwai tou gungen. Hier [[Ruumschip]] stät deel ap ju Ringwaareld un dät wiest sik, dät ap ju uutdeende Waareld uur Weesen woonje, do der goarnt so früntelk sunt. [http://fictionfantasy.de/load.php?name=News&file=article&sid=1167 Ferbiendenge].

* [[Jack Vance]], '''Planet fon Ääwentüüre''' (dt. ''Planet der Abenteuer'', äng  ''Planet of Adventure'', 1973). Tschai is n uunbekoanden [[Planete|Planet]], fon wier dät Ruumschip Explorator bescheeten wäd. Bloot die Kundskupper Adam Reith kon sik rädje in dän Uutkiekboot wier hie toufällich mäd uutsoand waas. Dan loundet hie in ne froamde Waareld un kumt eerste bie Nomaden. Deerwai äntkumt hie mäd dän Wänt Traz, mäd dän hie ne fantastiske Raise ounfangt, wierbie sik leeter die Dirdir-Mon Anacho ounsluut. Do Träi raisje eerste mäd ne Karawane ätter dän ferläddene Stääd Pera un dan mäd Schip ätter dät Lound fon ju flugge Ylan-Ylan, ju jo uut Sklaveräi befräid hääbe. Deer wollen do Reith oawers nit hälpe, dan jo hääbe Nood foar do buutenwaareldske Foulke as Dirdir, Khasch un do räätselhafte Wankh, do der härskje uur aal uur Moanskene ap Tschai. So raisje do fääre un Reith kumt eerste fon Tschai wäch, as hie bie do unneräidske Pnume dät Wucht Zap210 befräid häd, ju mäd him gungt. [http://www.drosi.de/rezension/sjg06711.htm Ferbiendenge].

* [[Th. Mollinga]], '''Robotania''' (1978). Dit wäästfräiske Bouk moalt ne gans automatisierde Sälskup, ju der fon Komputere räägeld wäd. Do mäd Nummere beteekende Ljuude behääbe as [[Robot]]e un lieuwje man mäkkelk un loos. Dan apmoal ferstoant me, dät uus oaine Sälskup uk deerwai gungt. Man in Robotania is wät loos un toulääst fergungt ju Sälskup in n mästerhaft moalden Unnergong.

* [[Gerben Hellinga jr.]], '''Coriolis die Stoarmplanet''', (holl. ''Coriolis de stormplaneet'', 1986). Die [[Planete|Planet]] Coriolis troalt in twoo Uuren uum sien Oakse. Infoulge deerfon roaset ineens n Stoarm mäd [[Wiendgaugaid]] tjoon uur dät Lound. Ju Plonte- un Diertewaareld hääbe sik disse Loage anpaased un die [[Passoat]]stoarm is gjucht wichtich in dät Lieuwend fon do intelligente Bewoonere fon dän Planet. Do Bewoonere sunt do Osborks, kattenoardige Roowdierte, do der kommunizierje middels hiere Toachte. N wieuwelken Osbork is feruurdeeld tou ne Raise uum de ju Waareld tou. Unnerwaiens mät ju n Moanske, die der noodlounded is ap Coriolis. Do bee raisje touhoope fääre. [http://wwww.bookcrossing.com/journal/2093469 Ferbiendenge].

* [[Colin Greenland]], '''Sophie’s Kurs''' (äng. ''Harm’s Way'', 1993). Sophie is n Wucht, dät bie hieren ‘Foar’ woont in n litjet Huus ap dän ''Hooge Hoawen'', die der fier buppe buppe de [[Waareld]] in dän [[Waareldruum]] swieuwet. Die Ferkier gungt mäd [[Sailschip|Sailschiepe]], do der fon aan [[Planete|Planet]] ätter dän uur foare. Sophie hiere Muur schäl ap aan Dai mäd n Schip wächgeen weese. Dan gungt ju litje Sophie ap de Säike, ne groote Raise, ju hier fiert ätter ju [[Äide]], wier ju fääre apwoakst un leeter wai tou ju [[Moune]] un tou [[Mars]], wier ju loundet bie do Ängele. Dan mät ju n jungen Mon un jo gunge fääre ätter [[Io]], wier ju dän hädde Härsker uur do Schippere uurwint. Ne romantiske Wunnergeschichte mäd [[Dickens]]-Geföil. [http://www.rollenspiel-welten.de/print.php?threadid=990&boardid=33&styleid=10&sid=04bf795b0a177e991831888e036a72b2&page=1 Ferbiendenge].

[[Kategorie:Literatuur]]

[[af:Wetenskapsfiksie]]
[[ar:خيال علمي]]
[[bg:Фантастика]]
[[bn:বিজ্ঞান কল্পকাহিনী]]
[[br:Skiant-faltazi]]
[[bs:Naučna fantastika]]
[[ca:Ciència-ficció]]
[[cs:Science fiction]]
[[cy:Ffuglen wyddonol]]
[[da:Science fiction]]
[[de:Science Fiction]]
[[el:Επιστημονική φαντασία]]
[[en:Science fiction]]
[[eo:Sciencfikcio]]
[[es:Ciencia ficción]]
[[et:Teadusulme]]
[[eu:Zientzia-fikzio]]
[[fa:علمی-تخیلی]]
[[fi:Science fiction]]
[[fr:Science-fiction]]
[[ga:Ficsean eolaíochta]]
[[gl:Ficción científica]]
[[he:מדע בדיוני]]
[[hr:Znanstvena fantastika]]
[[hu:Sci-fi]]
[[ia:Science-fiction]]
[[id:Fiksi ilmiah]]
[[io:Ciencala fiktivajo]]
[[it:Fantascienza]]
[[ja:サイエンス・フィクション]]
[[ka:სამეცნიერო ფანტასტიკა]]
[[ko:과학 소설]]
[[la:Mythistoriae rerum futurarum]]
[[lt:Mokslinė fantastika]]
[[lv:Zinātniskā fantastika]]
[[mk:Научна фантастика]]
[[mr:विज्ञान कथा]]
[[ms:Cereka sains]]
[[nl:Sciencefiction]]
[[nn:Science fiction]]
[[no:Science fiction]]
[[pl:Fantastyka naukowa]]
[[pt:Ficção científica]]
[[ro:Science fiction]]
[[ru:Научная фантастика]]
[[sco:Science feection]]
[[sh:Znanstvena fantastika]]
[[simple:Science fiction]]
[[sk:Vedecká fantastika]]
[[sl:Znanstvena fantastika]]
[[sq:Science fiction]]
[[sr:Научна фантастика]]
[[sv:Science fiction]]
[[ta:அறிபுனை]]
[[tg:Фантастикаи илмӣ]]
[[th:นิยายวิทยาศาสตร์]]
[[tl:Kathang-isip na salaysaying pang-agham]]
[[tr:Bilim kurgu]]
[[uk:Наукова фантастика]]
[[uz:Ilmiy taxayyulot]]
[[zh:科幻小说]]
[[zh-min-nan:Kho-ha̍k siáu-soat]]
