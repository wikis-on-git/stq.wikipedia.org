{{Tourääch ätter}}

'''Semantik''' af Betjuudengsleere belukt sik ap ju Betjuudenge fon do Woude.

Dät Interessante is, dät ferwante Woude in ferscheedene Sproaken nit altied gans jusälge Betjuudenge hääbe. N bekoand Biespiel is ''Früündskup'' "Freundschaft", wät sik ap Seeltersk uk ap ju "Familie" belukt.

Moor komplitsierd is dät, wan n '''Betjuudengsfäild''' in ferscheedene Sproaken ap ne uunglieke Wiese ferdeeld sunt. Biespil:
{| border="1" padding="2" cellpadding="4" cellspacing="0"  width="400" style="background: #f9f9f9; border: 1px #aaaaaa solid; border-collapse: collapse; font-size: 95%;
|-
|Düütsk||Seeltersk||Biespiele
|-
|''gebrauchen''||''bruuke''||''Dät kon iek goud '''bruuke'''. 
'''Bruukte''' Kloodere.''
|-
|''brauchen'' 1||''bruuke''||''Iek '''bruuke''' Hälpe.''
|-
|''brauchen'' 2||''hougje''||''Dät '''hougest''' du nit tou dwoon.''
|}

N Biespil wier do Betjuudengen gans wied uutnonner ron sunt, is ''bäite'' "heizen". Dät hat eegentelk "(dät Fjuur) beeter moakje" un äntstamt ooldfräisk ''beta'' "(ne Säände) beeter moakje", ''büßen'' also.


Uk kon ne Bestimde Betjuudenge fon n uur Woud '''uurnuumen''' wäide.
Hier sunt eenige Falle wier dät ap Seeltersk geböärd is.
* ''Smoacht'' 'Hunger'. ''Smoacht'' is nit ap Ooldfräisk uurlääwerd, man ''hunger'' wäil. Fielicht is dät so geen dät wan do junge Ljuude in riekere Tieden kloageden, dät do Oolden dan kwieden: "Wie hieden fröier Hunger; wät Jie hääbe is man n bitje Smoacht". 

*''reeke'' 'geben'. Deer häd dät Ooldfräiske dät Woud ''jeva'', dät ap Seeltersk bloot bewoard is in ju Sunnerbetjuudenge ''ferjeeuwe'' 'vergiften'. Dät lät sik fonsälwen nit riemje mäd ju Betjuudenge 'vergeben' un so is dät Woud ''jeeuwe'' fielicht ap Seeltersk in n läip Lucht tou stounden keemen. So kon me ferstounde dät dät ärsät wuude truch ooldfräisk ''reka'' 'reichen', 'geben'.

Seeltersk ''reeke'' hat uk noch wäil 'reichen': "Die Winner kreech dän Pries uurroat", man in ju Sunnerbetjuudenge 'reichen bis' hat et ''räkke'': "Ju Böie räkt fon hier bit Ait".
