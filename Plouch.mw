{{Tourääch ätter}}

__FORCETOC__ 
== Die Plouch ==

Wan die holtene Plouch ap e Gruund stoant, dan is dät Unnerste, wierap die Plouch stoant, die ''Soole''. Dät is n fjauerkaantich Stuk Holt, deeron dät ''Plouchiersen'', dät in e Gruund ounsnit, mäd ''Spiekere'' ounhauen is. Dät Plouchiersen is foare spits, n gouden Fout loang un is dan buppe mäd Spiekere fäästnaild an dän ''Krop'', dät is dät Iersen, wäkker ju Fuurge uumesmit. Die Krop is nu wier an dät ''Rüüst'' fäästmoaked, dät is n Stuk Holt, dät fon de Soole bit tou dän ''Boom'' uumhooch stoant. Dät Rüüst tjoont deertou, uum dän Krop un dät Plouchiersen mäd dän Boom tou ferbienden.

Bääte uut dän Soole kumt die ''Stäit'' hääruut, die is deroun, uum dän Plouch fäästtouhoolden un tou regierjen. Twiske dät Rüüst un de Stäit sit unner n ''Twäärsstok'', die haalt dät Rüüst (beeter: dän Krop) an dän Stäit fääst. An dän Stäit, ieuwen fon dän Boom ou, sit nu noch n ''Pänne'', deer die ''Trompel'' ounlaid wäd. Die Trompel wäd deertou bruukt, uum dän Plouch beeter aplichte tou konnen, un dan uk, uum dän Plouch scheen tou hoolden. Midde truch dän Stäit deer gungt die Boom, dät is n liek, tjuk Stuk Holt, die truch ju ''Mulscheede'' un truch dät Rüüst stöänd wäd, un toulääst ap dät Stal lait. Ju Mulscheede is n flak Stuk Holt, wäkker uut dän Soole hääruutkumt, truch dän Boom gungt un mäd dän Boom truch n ''Bolt'' ferbuunden is.

In dän Boom, ieuwen foar dät Plouchiersen, sit noch dät ''foarnste Iersen'' of uk ne iersene ''Schieuwe'', ju sik rund traale kon. Dät Iersen of ju Schieuwe tjoont deertou, dän eerste Snied in e Gruund tou moakjen. Foar dät foarnste Iersen sitte midde ap dän Boom wäil n twintich Stuk litje iersene Hoaken (of ''Puunen''), deeruur die lääste ''Ring'' fon dän ''Oadel'' stat wäd. Bääte fon dän Boom ou, ap e linker Siede sitte juun (ieuwenske) dät Plouchiersen un dät Rüüst, n poor Breede, do bit tou dän Soole liek häärdeel gunge un der deeruum foar sunt, dät ju Äide nit in dän Plouch kumt. Do Breede heete se ''Plonken''.

== Teekenge ==
[[Image:PLOUCH.JPG|thumb|800px|die Plouch]]

== dät Plouchstal ==

Die uur Deel, die tou n fulboodigen Plouch heert, dät is dät ''Plouchstal'', dät fon dän Plouch ounuumen wäide kon. Dät Stal is n ''Oakse'', ju ap älke Siede n ''Jool'' häd. Boppe uut e Oakse kuume two ''Scheede'' hääruut, dät sunt two flakke Breede, mäd fuul Goate deeroun. Twäärs uur do Scheede gungt dän ''Schoomel'', deer ap bee Siede n Gat oun is, deer do Scheede truch stat wäide. Do Goate in do Scheede, truch wäkker ''Stikken'' stat wäide, sunt deeruum deeroun, uum dän Schoomel, ap dän die Plouchboom lait, ap un deel stikje tou konnen. Uum dät Stal nu an dän Plouch fääst tou moakjen, sit bääte an dät Stal ne ''Krompe'', deer die Oadel, dät is ne tjukke iersene Kätte, fon ju eene Siede ounhoaked wäd, wilst die uur Eend fon dän Oadel ap dän Plouchboom stat wäd. Foar dät Stal sit n ''Brääd'', deer die groote Knäppel ounhoaked wäd, wier do Hoangste an ounspond wäide.
