{{Tourääch ätter}}

== Touhoopestaalenge ==
[[Image:Hoe2gra.jpg|thumb|right|500px|Bielde II. Touhoopestaalenge fon dät Fräiske]]

Dät '''Seelterske''' (dt. ''Saterfriesisch'') äntstamt in algemeenen dät Ooldfräiske, man dät rakt uk n Andeel uut uur Sproaken. Bielde II wiest in n Boolkendiagram ju Fertreedenge fon do Deele in dät Fräiske fon däälich, eerste links in dät Wäästfräiske, dan in ju apaate Sproake fon dät wäästfräiske Oailound Schiermonnikoog, un deerätter in Seeltersk un dan in dät mooringer Noudfräisk.
Do loangste Boolken (rood) fertälle, dät soowät 90% fon dät Fräiske fon däälich uut dät Oold'''fräisk'''e stamt. 

Dan sunt (gräine Boolken) in dät Wäästfräiske sun 5% fon do Woude '''fonnäien bilded''' wuuden, juun in dät Seelterske bloot 1%. Sun Näibildenge is t.B. ''Wieuwmoanske'' ieuwenske ''Wieuw''.
Do blaue Boolken reeke dän Gehalt an '''Holloundsk of Läichdüütsk''' un dät is ap stäärkste in dät Seelterske fertreeden mäd 11%. Sun Woud is ''niks'', wierfoar dät Ooldfräiske ''nâwet'' hiede.

Toulääst fiende wie dan as jeele Boolken noch Deele uut '''uur Sproaken''' (0,2% in dät Seelterske, t.B. ''juust'' uut frantsöösk ''juste''). Dät Noudfräiske häd deerbie noch 2,2% uut dät Däniske uurnuumen.


== Gehalt an charakteristisk Fräisk ==
 [[Image:Hoe4gra.jpg|thumb|right|500px|Bielde IV. Andeele an charakteristisk Fräisk]]

In dän Gehalt an Ooldfräisk stimt dät Seelterske oarich uureen mäd do uur fräiske Dialekte. Gans uurs wäd dät, wan me kikt ätter '''charakteristisk''' Fräisk (Bielde IV), dät sunt Woude do me an hiere Foarm as Ooldfräisk '''kanne''' kon. Toun Biespil: ''uut'' is n goud ooldfräisk Woud, man me kon dät deer nit an sjo, deeruum dät dät ap Läichdüütsk juust gliek is. Deerjuun is ''ätter'' gans kloor as Fräisk tou kannen (Ooldfräisk ''efter'').

In Bielde IV sjo wie nu, dät dät Seelterske 39% charakteristisk Fräisk änthaalt (roode Boolke), bolde sofuul as dät originelle Ooldfräiske (42%) un fuul moor as Wäästfräisk (21%) un Noudfräisk (31%). Nu is nit aal Ooldfräisk in dät Seelterske bewoard blieuwen, man wie sjo uk dät fon dät deeroun bewoard blieuwene Ooldfräisk 47% charakteristisk is (gräine Boolke).  Do Seelter hääbe also foarallen charakteristiske Woude uut dät Ooldfräiske bewoard un dät tjut deerap wai, dät jo dät as [[Stilkene Sproake|Geheemsproake]] bruukt hääbe.

Do gans litje roode Boolken reeke dän Andeel an charakteristisk fräiske Woude in do Noaber-Dialekte. Deerbie is foar Seelterlound foarallen interessant dät Groningiske (Grinslânsk) mäd 0,8%, dät sik as Läichdüütsk ap fröier fräisk Gebiet ferglieke lät mäd dät aastfräiske Läichdüütsk. Juust so kon me dät uur läichdüütske Gebiet uum Seelterlound tou ferglieke mäd dät Stellingwerfiske mäd bloot 0,1% charakteristisk Fräisk.

== Ferwiese ätter buuten ==
* [http://geocities.com/ekfrysk/HOEFRY7.htm Hoe Frysk is it Frysk?]

[[Kategorie:Sproakkunde]]
