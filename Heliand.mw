{{GalerieArtikkel}}
[[Image:HELIAND2.jpg|thumb|right|400px|Siede 15 (Christi Gebuurt) uut ju Uutgoawe M fon Otto Behaghel, 1903.<br> Mäd Ounteekengen foar ju naiste Uutgoawe.]]

'''Heliand''' betjut “Hailand”. So wäd dät Gedicht naamd, dät in uus Gestrich schrieuwen weese schäl twiske 814 un 840, also unner [[Korl dän Groote]] sien Ätterfoulgere. Dät is wäil gans oold, man daach sunt two ganse Hondschrifte deerfon bewoard blieuwen. Dät sunt '''C''', die ''Cottonianus'', in dät britiske Museum in London, un '''M''', die ''Monacensis'', fröier in Bamberg. Dan sunt uk noch n poor litjere Stukke bewoard blieuwen, sodät dät Gedicht wül oarich bekoand weesen hääbe mai. Do Hondschrifte sunt uk aal goarnit gans gliek.





== Gebruuk un Sproake ==
Me toankt, dät dät Gedicht bruukt wuuden is uum uus Foaroolden mäd ju [[kristelke]] Leere bekoand tou moakjen. Fielicht deeruum is dät uk in jusälge Stiel schrieuwen as do heedenske Häldenläidere.

Apfaalend is, dät et nit riemet as wie gewoond sunt. Jo soachten dät moor in mächtige Beschrieuwengen, oafters twäie of träie dätsälge bäätenonner in uur Woude. Fluch bie dät Foardreegen is wisse uk weesen, dät do betoonde Silwen fon aan Sats oafters mäd jusälge Bouksteeuwe ounfange: ''gi'''b'''oran an '''B'''ethleem '''b'''arno, '''c'''uninge '''c'''raftigost'' usw. Dät naamt man [[Stoabriem]].

Ju [[Sproake]] lät n bitjen ap [[Seeltersk]]: ''quad he = kwad hie, liohta = ljoachte, barn = Bäiden, aftar = ätter'' usw. Man an uur Dingere kon me sjo, dät nit ju seelter Sproake, man eer dät [[Platdüütske]] disse sonaamde [[ooldsaksiske]] Sproake äntstamt, wan ju seelter Sproake uk fuul fon do oolde Woude bewoard häd.  


== Biespil ==
Hierbie reeke wie n Stuk uur ju Gebuurt Christi ätter dän Monacensis. Deertwiske in scheeuwe Bouksteeuwen ju Uursättenge in Seeltersk. Ju is so moaked, dät me fluks do Woude wierkoant, eer as ju gjuchte Betjuudenge. ''đ'' wäd uutspreeken as ängelsk ''th'', ''uu'' as ängelsk ''w''; ''â, ê, î, ô'' un ''û'' sunt loange Vokoale, fielicht as seeltersk ''aa, ee, ie, oo/oou, uu.''


356                    Thô giuuêt im ôc mid is hîuuisca<br>
:''(Do Booden fon n Kaiser) do besoachten him uk mad sien Fjundskup:''<br>
Ioseph the gôdo, sô it god mahtig<br>
:''Joseph dän goude, so dät God machtich''<br>
uuldand uuelda: sôhta im thiu uuânamon hêm,<br>
:''waltjend wüül: soachte him ju glansjende Heemat''<br>
thea burg an Bethlehem, thar iro beiđero uuas<br>
:''ju Buurich in Bethlehem, ju fon hier bee waas''<br>
thes heliđes handmahal endi ôc thera hêlagun thiornun,<br>
:''fon dan Häld ju Gjuchtsteede un uk fon dät hälge Wucht,''<br>
Mariun thera gôdun. Thar uuas thes mâreon stôl<br>
:''Maria ju goude. Deer waas fon dän Berüümden die Stoul''<br>
an êrdagun ađalcununges,<br>
:''in eer Deege Oadelköönich,''<br>
Davides thes gôdon, than langa the he thana druhtskepi thar,<br>
:''David die goude, soloange as hie de Heerskup deer,'' <br>
erl undar Ebreon êgan môsta,<br>
:''as Mon unner do Hebräen hääbe kuude,''<br>
haldan hôhgisetu. Siu uuârun is hîuuiscas,<br>
:''hoolde dän hooge Sit. Jo wieren siene Fjunde,'' <br>
caman fon is cnôsla, cunneas gôdes<br>
:''keemen fon sien Geslächt, fon goud Geslächt'' <br>
bêđiu bi giburdiun. Thar gifragn ic, that sie thiu berh tun giscapu,<br>
:''bee bie Gebuurt. Deer fräigje iek, dät jo ju glansjende Schäppenge''<br>
Mariun gimanodun endi maht godes,<br>
:''Maria mooneden un Macht Goddes,'' <br>
thar iru an them sîđa sunu ôdan uuarđ,<br>
:''dät hier ap kju Wiese dän Suun roat wäd,'' <br>
giboran an Bethleem barno strangost,<br>
:''gebooren in Bethlehem dät stäärkste Bäiden,'' <br>
allaro cuningo craftigost; cuman uuard the mârio<br>
:''fon aal Köönige die kräftichste: kuume wäd die Begjucht''<br>
mahtig an manno lioht, sô is êr managan dag<br>
:''mächtich int Lucht fon do Ljuude, so deerfon fröier moonige Dai''<br>
biliđi uuârun endi bôgno filu<br>
:''Glieknis wieren un Teeken fuul''<br>
giuuorden an thesero uueroldi. Thô uuas it all giuuârod sô<br>
:''wuuden in disse Waareld. Do waas et aal weer wuuden soo,'' <br>
sô it êr spâha man gisprocan habdun
:''so et eer klouke Monljuude spreeken hieden''



== Sjuch uk ==
* Heliand und die Bruchstücke der Genesis, Reclam 3423, 1989. (Uursättenge ap Düütsk).


== Ferbiendengen ätter buuten ==
*[http://www.wulfila.be/lib/sievers/1878/ Sievers' Uutgoawe fon Cottonianus un Monacensis.]
*[http://www.fh-augsburg.de/~Harsch/germanica/Chronologie/09Jh/Heliand/hel_intr.html Behaghel/Mitzka, Uutgoawe fon dän Monacensis.]
*[http://www.fh-augsburg.de/~Harsch/germanica/Chronologie/09Jh/Heliand/hel_hfha.html#m Bielden fon do Hondschrifte.]

[[Kategorie:Geschichte]]
[[Kategorie:Literatuur]]

[[de:Heliand]]
[[en:Heliand]]
[[fr:Heliand]]
[[fy:Heliand]]
[[hu:Heliand]]
[[ja:ヘーリアント]]
[[mk:Хелијанд]]
[[nds:Heliand]]
[[nl:Heliand]]
[[pl:Heliand]]
