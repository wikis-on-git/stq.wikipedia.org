{{Tourääch ätter}}
[[Image:Seeltersiegel.jpg|thumb|right|300px|Dät seelter Siegel ätter Sello]]
[[Bielde:Saterland-Wappen.png|thumb|right|250px|Dät Woapen fon ju Meente Seelterlound]]
Dät '''seelter Siegel''' is däälich bekoand uut n Gips-Oudruk, die [[Sello]] in Lübeck moakje liet. Ne Teekenge deerfon stoant ap dät Tittelblääd fon sien Bouk [[Literatuur uur Seelterlound 2|Saterlands ältere Geschichte und Verfassung]] (1896). 

Hie naamt dät sälwen S.14ff. dät ooldste un wichtichste Tjuugnis fon do Fräisen in ju Groafskup Sögelten. Dät wiest ne krounde uunboartige Figuur ap, mäd [[Waareldkuugel]] in de gjuchte un Säpter in de linke Hounde, ap n Troon, mäd ju Uumschrift ''S. parrochianorum in Zagelten''.

Dät Siegel kumt toun eersten Moal an ne [[Uurkunde]] fon n 23. Moai 1400 in dät [[Stoatsarchiv]] fon [[Lübeck]] foar, heert oaber sien Stiel ätter sowät ju Midde fon dät fjautienste Jierhunnert, eventuel ne noch fröiere Tied an. Ätter Sello is ju Fürstenfiguur ap dän Troon Kaiser [[Korl dän Grooten]], die ne ganse Antaal fräiske [[Meente]]n sik as Siegelbielde wääld hiede, in Ärinnerenge an ju soagenhafte [[Privilegierenge]] fon do Fräisen truch him. 

Dät schäl uk noch n sljuchten Oudruk uut dät 17. Jierhunnert in dät ooldenbuurger [[Archiv]] reeke. Dät Siegel wuude al eer beschrieuwen fon [[Literatuur uur Seelterlound|Hettema un Posthumus=He]] (1836:171), wier do Bloumen in ju Siegelbielde as 'swoormjende Iemen' beschrieuwen wäide1) un uk noch n uur Siegel ärwäänd wäd mäd ne Hilgenbielde.<br>
In 1812 wuude dät Druksiegel touhoope mäd dät ganse [[seelter Archiv]] ferkooped.


Däälich bildet dät seelter Siegel ju Bielde in dät Meentewoapen fon Seelterlound.



<small>1) In ju [[Fräisk|fräiske]] un uk [[Tecklenbuurich|tecklenbuurger]] Tradition kuud me sogoar an Poapskenbleede toanke. Nu dät Lübecker Archiv wier uut Ruslound touräächkeemen is, loonde dät fielicht ju Moite, dät Originoal noch moal tou bekiekjen.</small>
