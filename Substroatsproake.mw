{{Tourääch ätter}}

Ne '''Substroatsproake''' is ne Sproake ju in n bestimd Gestrich ärsät wuuden is fon n uur Sproake, ju [[Superstroatsproake|Superstroatsproake]]. Biewielen wäd uk ju kuute Beteekenge ''Substroat'' bruukt. 

== Sproakannernge ==
Bie ne [[Sproakannernge|Sproakannernge]] wäd ne Sproake in n bestimd Gestrich ärsät fon ne näie Sproake. Ju ärsätte Sproake is dan ju Substroatsproake fon ju näie Sproake. Wan buute dät Gestrich noch n Foarm fan ju oolde Sproake boald wäd, dan is dät ne [[Adstroatsproake|Adstroatsproake]] fon ju näie Sproake. Uumekierd is ju näie Sproake fon dät Gestrich ju [[Superstroatsproake|Superstroatsproake]] fon ju oolde Sproake.

Deeruum dät dät Ärsätten maastens nit fulkeemen is, sunt in n Superstroatsproake oafte Räste fon de Substroatsproake wiertoufienden. Disse Räste, do der ouwieke fon do normoale Rägele fon de Sproake, konnen gewöönelke Woude weese, man uk Noomen, as oolde [[Steedenoomen|Steedenoomen]] of tradionelle [[Persoonsnoomen|Persoonsnoomen]].

== Biespiele ==
Foar ju [[Angelsaksisk|Angelsaksisk]]e Invasion wuud in [[Änglound|Änglound]] [[Keltisk|Keltisk]] boald. Dät [[Ängelske sproake|Ängelske]] häd deer also n keltisk Substroat.
Eer do [[Germanen|Germanen]] truch dän [[Limes|Limes]] brieken, wuud in Suud-Düütslound woarschienelk ne [[romanisk|romanisk]]e Sproake boald. Dät [[Düütske sproake|Düütske]] häd deer dan n romanisk Substroat.

== Protofräisk ==
Uk fon dät Fräiske wäd ounnuumen dät et ne Substroatsporake roat häd bie do Foulkere do der Fräisk baale af boald hääbe. Fon disse Substroatsproake fon dät [[Fräiske Sproake|Fräiske]], beteekend as [[Proto-Fräisk|Proto-Fräisk]], is noch nit fuul bekoand. Dät mouten wie leere truch Rekonstruktion uut Räste.

Bie disse Rekonstruktion wäd toueerst kieked ätter Woudfoarme do ju [[Germaniske Luudferschuuwenge|germaniske Luudferschuuwenge]] nit meemoaked hääbe. So is dät [[Indogermanisk|Indogermanisk]]e ''p'' an dän Woudbegin in aal germaniske Sproaken tou ''f'' wuuden (latynsk ''pellis'' wäd tou Seeltersk ''Fäl'').
Wan dät nu in dät Seelterske Woude rakt mäd "p" an n Woudanfang, do nit leetere [[Äntleenenge|Äntleenenge]] of [[Luudmoaleräi|Luudmoaleräi]] äntstamme, dan mout dät sik uum '''Substroatwoude''' honnelje. Muugelke Biespiele sunt: ''Paad'' un ''Poul''.

<!--[[Kategorie:Sproakkunde]]-->
[[Category:Seeltersk-test]]
