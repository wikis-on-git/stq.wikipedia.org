{| border="1" cellspacing="0" style="float:right;margin-left:0.5em"
! align="center" bgcolor="#6B8E23" | Wulf
|- 
| align="center" | [[Image:Alba-European-Wolf.jpg|300px|Canis lupus lupus]] <br><small>N Europäisken Wulf ''(Canis lupus lupus)'' in Gefangenskup</small>
|- 
! align="center" bgcolor="#6B8E23" | '''Systematik'''
|- 
|
{| border="0"
| ''Oardenge:'' || [[Roowdierte]] ''(Carnivora)''
|-
| ''Uurfamilie:'' || Huundeäänelke ''(Canoidea)''
|- 
| ''Tribus:'' ||  ''Canini''
|- 
| ''Sleek:'' || ''Canis''
|- 
| ''Oard:'' || Wulf ''(Canis lupus)''
|}
|}
Die '''Wulf''' ''(Canis lupus)'' is ne Oard fon doo Roowdierte. Dät rakt fuul Unneroarde, doo sik aal gjucht liekje, man bloot doo domestizierde Unneroarde ([[Huund]], [[Dingo]] etc.) hääbe n apfaalend uur Phänotyp.

== Lieuwendsruum ==
[[Bielde:Wolf distr.gif|250px|thumb|left|Lieuwendsruum<br>gräin:däälich<br>rood:hier is hie uutsturwen]]
Die Wulf stoant däälich oawers in fuul Lounde unner Naturschuts, wiertruch hie sik wier uutspreede kon. So kumt juu [[Nominatfoarm]] ''Canis lupus lupus'' fon Aastpolen un juu Wäästpolnisk-Aastdüütske Population ätter Wääste. Däälich rakt dät ätter ferskeedene Definitione (wült two deerfon sunt in dät Gränsgebiet ätter [[Polen]]) fieuw - säks Wulfsfamilien in juu [[Lausitz]]. Eenpelde Dierte rakt dät uk uurswain in Düütsklound, besunners in [[Brandenbuurich]] un [[Mecklenbuurich-Foarpommern]]. Juu [[Italien|italieniske]] Unneroard ''Canis lupus italicus'', deerfon roate dät uum 1970 bloot noch 100 Dierte in doo [[Abruzzen]] un eenige in doo [[Apeninen]], kuude sik, ätter juu 1976 schutsed wuude, wier uutspreede un is däälich nit bloot moor in Italien, sunnerje uk in Deele fon doo [[Frankriek|frantsööske]] Alpen, un dän [[Kanton Wallis]] in juu [[Swaits]] tou fienden. Aan italienisken Wulf wüül in [[Bayern]] ienwonderje, wuude oawers fon n [[Auto]] dooded.

== Määrkmoale ==
Disse Oard is juu grootste in juu Familie ''[[Canidae]]''. Hie häd normoal ne Kop- un Rumploangte fon 1 - 1,60 [[Meeter]] un ne Stäitloangte fon 35 - 56 cm. Dät rakt oawers uk litjere Dierte, toun Biespiel bie doo Unneroarde ''Canis lupus arabs'' un bie dän Huund ''(Canis lupus familiaris)'', die Domestikation in gans fuul ferscheedene Varianten tou sjon is. Juu Sweeregaid fon dän Wulf is uk bie doo ferscheedene Unneroarde gjucht unnerscheedelk, doo Montjen (20-80 kg) sunt oawers normoal sweerer as doo Wieuwken (18-55 kg). Normoal is die Wulf ap sien Bupperkaante ljoacht bruun af gries un swott sprinkelch, juu Unnerkaante is normoal jeel bit wiet. Man deer rakt dät uk Unnerscheede twiske doo ferscheedene Unneroarde: So kon me uk wiete af swotte Wulfe sjo, in moonige Unneroarde is dät sogoar normoal!

=== Biespiele foar ferscheedene wüülde Unneroarde ===
<gallery>
File:Lupo appenninico 3.jpg|die Italieniske Wulf ''(Canis lupus italicus)''
File:Scandinavian grey wolf Canis lupus .jpg|Die Europäiske Wulf ''(Canis lupus lupus)''
File:Polarwolf004.jpg|Juu arktiske Unneroard ''(Canis lupus arctos)''
File:Iranian wolf at Kinneret.jpg|Juu iranisk/indiske etc. Unneroard ''Canis lupus pallipes''
</gallery>

== Wulf un Moanskene ==

=== Fäindskup un Uumetoanken ===
[[Bielde:Karakatschan.jpg|thumb|right|300px|Juu Huunderasse Karakatschan kon n Koppel Schäipe juun groote Roowdierte (sogoar Boare) ferdäägenje]]
Die Wulf is truch moanskelke Ferfoulgenge in groote Deele fon sin oolden Lieuwendsruum uutsturwen, wült doo Moanskene him as Schäiperoower un uungjucht uk as Moanskenfreeter haated hääbe. Schäipe roowed hie mongs, man Moanskene frät hie nit. Owwol wüülde Wulfe bong sunt un wüülderjende Huunde fuul gefoarelker sunt, rakt dät bit däälich Ljuude, doo aaskje, dät me doo wier ienwonderjende Wulfe gliek näi uutroodje skäll. Naturschutser moakje foar disse  foarallen oolde Soagen uur dän "läipen Wulf" feroantwoudelk. Oafte wäide Wulfe illegal jeegerd, so 2007 uk aan fon twäin eerste [[Läichsaksen|läichsaksiske]] Wulfe in dän [[Loundkring Lüchow-Dannenbierich]]. N Hinder foar juu algemeene Duldenge fon dän Wulf is, dät hie Schäipe frät: N Wulf, die normoal Wüüld joaged, wät sik gefoarelk tou Weer sätte kon, toun Biespiel [[Harte]] un [[Wüüldswien]]e, fraut sik, wan uungefoarelke Büüte tou fienden is, besunners, wan juu ienricheld is un nit gau loope kon. Sun Schäip is also n fluch Mäil foar n Wulf, un wan dät moorere Wulfe sunt, as dät normoal so is, wäide uk moorere Schäipe dooded. Dät grootste Problem is, dät doo uur Schäipe nit wächloope konnen un so doo Wulfe truch hieren Jaachtinstinkt oafte automatisk fuul moor Schäipe doodje, as joo bruuke. Düt Problem kon me oawers lööse: N Elektrotuun is goud juun Wulfe, me kon joo deermäd ouschräkke, owwol joo springe konnen: Doo Wulfe wieten nit, dät joo springe moutene, uum deeruur tou kuume. Deertou mout die Tuun oawers aaltiede Stroom leede, uk wan neen Schäipe deer sunt, uurs hääbe doo Wulfe gau neen Oangst moor foar dän Elektrotuun. Noch beeter is dät, wan doo Schäipe fon n Iesel af Huunde beschutsed wäide. N Iesel is möidich un stäärk un gript n Wulf fluks kiesjend un kampjend oun. Huunde sunt nit aaltiede goud, uum n Koppel Schäipe tou schutsjen. N Huund, die ja uk ne Unneroard fon dän Wulf is, häd sälwen n Jaachtinstinkt un mout stäärk, broaf un an sien Apgoawe woant weese. Dät rakt ferscheedene Huunderassen, doo besunners goud as Schuts foar n Koppel Schäipe sunt, toun Biespiel juu Rasse [[Karakatschan]]: Disse Rasse uut [[Bulgarien]] häd ne goude Taktik, näämelk ferdeele joo sik in two Gruppen. Juu eene Gruppe häd juu apgoawe, ätter bääte tou sicherje, juu uur Gruppe lapt foaruut un wan deer n Roowdiert is, gript juu dät fluks oun.


=== Domestikation ===
Die Wulf wuude foar loange Tied domestizierd, wan gnau, lät sik nit kweede, deer rakt dät Unnerskeedelke Ansichte. Truch Domestikation äntstuuden trjo näie Unneroarde: Die [[Huund]] ''(Canis lupus familiaris)'' un doo bee sänt loange Tied wier ferwüülderde Unneroarde Dingo ''(Canis lupus dingo)'' un Näiguinea-Dingo ''(Canis lupus hallstromi)''
<gallery>
File:Nice dogy.jpg|Huund
File:Dingo Fraser Is.jpg|Dingo
File:New Guinea Singing Dog on trail.jpg|Näiguinea-Dingo
</gallery>

== Wällen ==
*Ronald M. Nowak: ''Walker's Mammals of the World'' Sixth Edition, ISBN 0-8018-5789-9

[[Kategorie:Biologie]]
