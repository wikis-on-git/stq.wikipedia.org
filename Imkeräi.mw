__FORCETOC__
[[Image:IMKERÄI.JPG|thumb|right|200px|IMKERÄI]]
== Do Iemen ==
Ju '''Imkeräi''' häd truch dän Huunich-Ferkoop in Seelterlound oafte fuul Jäild ienbroacht.
Dät häd aal tou dwoon mäd ju Foutplontenge fon do Iemen. Ju ''Muur'' bestiftet (lait hiere Oaiere in) do ''Doppe'', do der fon do (Oarbaids)''Iemen'' moaked wuuden sunt uut Woaks. Dan kuume do ''Droanen'' un befruchtje do Oaiere, wieruut dan do ''Moaden'' woakse (dät ''Broud''). Do wäide fodderd mäd ''Huunich'' fon do Iemen, do truch ju Wiese fon fodderjen moakje konnen dät deer ne Muur, ne Droane of in do maaste Fälle wier ''Oarbaidsiemen'' uut woakse. Me kon dät uk an do Doppe sjo: do ''Iemedoppe'' sunt man litjet, do ''Droanedoppe'' wät gratter un do ''Muurdoppe'' gans groot. 

Dän ''Huunich'' hoalje do Iemen uut Bloumen wied uumetou un in hiere Lieuwend moakje jo deerfon uk dän ''Woaks'' tou do Doppe, do tou ne ''Moarte'' annunner baud wäide.

In ju Natuur sitte do Moarten toun Biespil in holle Boome, man do Moanskene hääbe al eer leerd do Iemen in ''Kuurige'' tou lokjen. Deer wäide dan Woaksschieuwen mäd ''Spielen'' oun fääststät, so dät do Iemen deer Moarten uut moakje konnen. Sun Kuurich, wan ju loos is uk ''Täine'' of ''Heeuwe'' naamd, wäd moaked fon troald Sträi, dät mäd ''Twiege'' touhoopesäid wäd. Doo Goate tou dät Säien wäide moaked mäd n holten Soaks - die ''Sool'' naamd. Do Twiege wäide moaked truch ne ''Wüülgene Jädde'' mäd n Soaks uutnunner tou ''kleeuwen''.

In dän Kuurich sit dät ''Üülgat'', wiertruch do Iemen hääruut un häärien fljooge konnen. Do Iemen in sun Kuurich, touhoope mäd do Droanen un ju Muur, hat dät ''Iemefoulk''. Wäd die Kuurich tou ful, dan wäd ju ap n uut Sträi floachtenen Ring, di ''Apsättel'', fääststat mäd holtene Pännen, do ''Stikken''. 

== Teekenge ==
[[Image:IMKERÄI.JPG|center|IMKERÄI]]

== Kuurichimkeräi ==
 
Bie ju Kuurichimkeräi stounde do Kuurige ieuwenskenunner ap ''Poste'' fon Seeden in dät ''Iemeschüül'', dät fon bääten ousleeten is fon n ''Waal'' fon Seeden un buppe oudäkt fon two Riegen ''Huusponnen''. In n Winter wäide ''Gräidplaagen'' ap do Kuurige laid, uum do woorm tou hoolden.

In n Foarjier fangt sun Foulk oun tou ''swoormjen'', dät hat, dät eegentelk näie Foulkere äntstounde, do der wächfljooge wollen uum sik uurswain deeltousätten. Di ''Imker'' wol do Foulkere jädden behoolde un kon do fange mäd n ''Swoormfuuke'', ju der dan uutschädded wäd in ne loose Täine, ju me dan mäd n Douk ouslut (''apdoukje''). Äntkumt n Swoorm, dan mai sun ''heerenloos'' Foulk jädden in n Boom gunge, wier me dät dan wier fersäkt uuttousteeten uum dät in ne Täine aptoufangen. Die eerste Swoorm hat die ''Foarswoorm'', un dan leeter kumt die ''Haudswoorm'' un deerätter bietiede dan noch die ''Ätterleete''. 

In n Winter haalt me wäkke Foulkere uur in n ''Standkuurich'', wier me se ''biefodderje'' kon mäd ''Sukkerwoater'' in n ''Iemebrikke''. Häd n Foulk toufällich neen Muur, dan kon froamden Muur in dän Kuurich ounbroacht wäide mäd ju ''Muurpiepe'', wier ju oaneblift, bit ju sik gewoond häd.

Uum dän Huunich tou winnen, wäide do maaste Kuurige oawers ''doodmoaked''. Deertou stoalt man do buppe ne ''Dobbe'' wieroun n ''apkleeuwden Stikke'' stoant mäd n ''Swieuwellappe'', ju der ''ounstikt'' wäd. Dan gunge do Iemen dood un kon me dän Huunich deer eenfach uut hoalje. Eerste wäide do Kuurige dan ''wain'' an ju ''Änster'' af ap ju ''Wächte''.

Dan lukt me do Spielen of ''Stikken'' uut sun Kuurich un do Moarten faale in ju ''Huunichboolje'', wier dät dan kuut un kleen stamped (''truchstamped'') wäd. Dan wäd dät ganse in n iersenen ''Pot'' buppe Fjuur ''molkwoorm'' moaked, so dät me dät Woaks in n ''Püüt'' joote kon. Die Huunich stampt me in n ''Huunichtunne'' un ferkoopet dän. Uk kon me dän Huunich fluks mäd ju Moarte as ''Schieuwenhuunich'' kriege.

Die Püüt mäd Woaks un ''Huunichräste'' kon me in n ''Huunichprässe'' ''uutpräsje'' truch ap dän Peel  tou taien. Man me kon uk dän ''Schuurhuunich'' deeruut taie ap n ''Brääd'' un die Räst ''sjoode'', ''truchrüürje'' un ''oukäile'' läite tou ne ''Ploate Woaks''. Die Räst deerfoan kon dan ''apseeden'' wäide tou ju ''Meede'', ju der ''jeese'' kon in n ''Fät'' toun drinken.

== Kastenimkeräi ==

N grooten Foaruutgong waas ju ''Kastenimkeräi'', wier me neen Foulkere moor doodmoakje houget. Do Moarten sitte hier ap ''Wierträidroomen'', do me so uut dän ''Kasten'' luuke kon, wan me dän ''Glääsroome'' wächnimt. Die Kasten is ferdeeld in twäin Ruume: die ''Huunichruum'' un die ''Broudruum''. In dän Huunichruum sitte bloot Oarbaidsiemen, do deer do ''Huunichmoarten'' moakje. Man truch dät ''Ouspeergitter'' konnen jo uk in dän Broudruum kuume uum deer do ''Broudmoarten'' un ju ''Droanemoarte'' tou moakjen. Do Droanen un ju Muur sunt oawers tou tjuk foar dät Ouspeergitter un so kumt neen Broud in dän Huunichruum oun. 

Sun Kasten is fersäin mäd n ''Foddertroach'' uum dät Foulk in n Winter bietoufodderjen. Uk stounde do Kasten fluks bienunner in dät ''Iemehuus''. Wan do Huunichmoarten ful sunt, wäide do deruut leeken un in dän ''Slöider'' slöidert. Truch dät fälle rundtraalen wäd dan die Huunich deeruut sloain un druppet as ''Slöiderhuunich'' uut dän Slöider.
