Seelterlound is wäil siet ju [[Christianisierenge]] [[Katoolske Säärke|katoolsk]] weesen. Daach bleeuw dät litje Lound loange foar ju Buutewaareld uunbekoand, wät me sjucht an ju Ferteekenge ap oolde Koarten (Kramer 1994:18). Daach waas Seelterlound nit gans ousleeten un so foont uk dän [[luttersk]]e '''Gloowe''' Iengong. Al in 1535 rakt dät Teekene deerfon (Wi412) un as 1613 die [[katoolsk]]e Gloowe wier in dät Amt [[Kloppenbuurich]] ienfierd wäd, fiende sik in Seelterlound träi lutterske [[Preetjer]]e. Ju [[Rekatholisierenge|Rekatholisierengs-Oarbaid]] stokkede oawers al in 1618, as die [[trüütichjierige Kriech]] uutbriek. Noch immer wäd fertäld fon do [[Mansfäilder]], do in n Dezember 1622 uur dän befäärsenen [[Foan]] in Seelterlound ountroangen un deer schräkkelk huuseden (Tr12f., Ni478, M3.79f.). In 1649 hat et, dät dät [[Säspel]] [[Struukelje]] bolde äntfoulked is (Br45).

Noch bit 1630 mouten lutterske Preetjere in hiere Amt blieuwen weese (Wi419). Fon 1642 bit 1651 roat dät [[Pestoor]] [[Manegolt]] foar gans Seelterlound. Ju Säärke waas oawers wäil so ferwuuden, dät hie dät nit bewaltigje kude. So wuuden fon 1651 bit 1660 (in [[Schäddel]] bit 1664) [[Jesuit]]e ätter Seelterlound soand ([[Juunreformation]]). Deerätter koomen wier [[Waareldsgäistelke]]. Uur ne Foulge fon ju Rekatholisierenge sjuch bie [[Tjootern]].


'''Sjuch:''' 
*[[Literatuur uur Seelterlound|'''Literatuur''' uur Seelterlound]].
*[[Fräisensäärke|Ju Fräisensäärke in Room]].
*Ju seelter [[Literatuur|Biebel-Uursättenge]]
