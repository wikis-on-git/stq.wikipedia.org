'''Sies''' (dt. Käse) wäd je moaket fon [[Molk]]. Aal ätter wo fat me dän Sies hääbe wol, wäd eerste minner of moor Fat ouroomd. Dan wäd [[Strämsel]] touföiged, wät je fon [[Läbbe]] (Koolwermoagen) moaked wäd. Truch ju Wierkenge fon dät Strämsel scheede sik [[Oaiwiete]] ou, do der dan as ne tjukke Loage (dän [[Wrungel]]) ap ju Molk lääse. Ju Wrungel wäd dan stukken snieden un in n Douk in n Siesfät laid. Dät Sieswoater wät dan fon ju Molk uurblift, hat ju [[Woaie]], ju der an dät [[Fäi]] fodderd wäd. Däälich kon me deer uk Droanke foar [[Moanske|Moanskene]] un sogoar Konstruktionsmaterioal (Casolith) fon moakje.
 					
Ap dät Siesfät kumt dan n Däksel ap un deer wäd in ne Siesprässe grooten Druk ap sät, sodät ju lääste Woaie deeruut lapt. Dan ätter n poor Uuren wäd die Sies uut dät Fät hoald un in n Druugeschap toun druugjen sät. Dan ätter ne bestimde Tied, aal ätter wo ‘oold’ me dän Sies mai, kumt die uut dät dät Schap un is kloor. Bie Sies toun ferhonneljen kon deer uk noch ne Koarste fon [[Woaks]] of [[Plastik]] uumetou kuume.
