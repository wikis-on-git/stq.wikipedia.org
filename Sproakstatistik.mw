[[Bielde:SEELBAAL.JPG|thumb|right|400px|
Ju Taal fon Seelterskbaalere truch do Jierhunnerte, oungenuumen dät foar 1816 aal Ienwoonere Seeltersk baalen dieden.]]
Ju '''Sproakstatistik''' lait ju Taal fon Ljuude fääst, do ne bestimde Sproake baale un unner wäkke Ferhältnisse. Ju heert deermäd tou ju [[Soziolinguistik]].

Hier wollen wie uus gjuchte ap ju ''Sproakstatistik fon Seelterlound''.

Fon '''oolde Tieden''' failje uus Angoawen, man wie konnen uus beluuke ap do [[Befoulkengsäntwikkelenge|Ienwoonertaale]] un ounnieme, dät aal Ienwoonere domoals Seeltersk baalen dieden, ougesäin fon 1871, as ätter Kollmann 395 in [[Strukelje]] al ne wichtige [[Feenkolonisation]] tougoang keemen waas.

'''1890'''<br>
Dät eerste Moal wuude ju Sproakstatistik hier anwoand fon Kollmann bie ju Foulkställenge fon 1890. Hie stoalde domoals fääst, dät in ju domoalige Meente Roomelse 89,2% fon do Ienwoonere Seeltersk baalen dieden (wierfon 85% in dät Täärp), in Strukelje 45,2% (79,5%) un in Schäddel 87,4% (89,9%). Ju läige Taal foar Struukelje kumt deerhäär, dät in do [[Feenkolonie]]n [[Idafeen]] (Westkanal) un [[Elisabethfeen]] bolde neen Seeltersk boald wuude. Mädnunner boalden 2471 Ljuude Seeltersk, dät waas 58,4% fon ju Befoulkenge fon 4215.  

'''1971'''<br>
In dät Jier heelt Jan Drees ne Unnersäikenge. Truch ju [[Ostfriesische Landschaft]] wuuden sun 1000 Froageboogen an do Schoulen ferdeeld (do der dan wäil touhuus foar ju ganse Familie uutfäld wäide schuulen), wierfon 544 gjucht uutfäld tourääch koomen. Hääruut kuumen diede, dät 36% fon do Befräigeden seeltersk baale kuuden un 20% dät bloot ferstuuden. Fon do Ienwonnerde ferstuuden 25% Seeltersk. Do 7 Tabellen reeke noch fuul moor Information.

'''1995'''<br>
Do lääste Unnersäikengen wuuden moaked fon [[Dieter Stellmacher]] in '''1995''' in dät Saterlandprojekt fon ju Universität Göttingen.
Deerbie wuuden 10% fon do Ienwoonere uur hiere Sproakgebruuk ätterfräiged an Hound fon ne Froagebooge mäd 34 Froagen. Fon don 12.100 Ienwoonere wuuden uutnuumen Bäidene unner 14 Jiere, as uk Uutloundere, Uutsiedlere un Personen mäd twäide Woonenge in Seelterlound. So ferbleeuwen 8.334 Persone, so dät 833 Ljuude tou befräigjen wieren. Deerfon koomen 766 uutfälde Froageboogen, also 92%. Do wichtigste Resultoate foulgje hier.

Seeltersk ''ferstounde'' dwoo '''4.058''' Ienwoonere. Aal Ienwoonere ''baale'' Hoochdüütsk, 6.750 Platdüütsk un '''2.250''' Seeltersk. Fon do der Seeltersk baale, sunt 34,7% aller as 55 Jiere, 31,3% uur 40, 22,9% uur 25 un 15,8% uur 14 Jiere oold. Monljuude sunt 61% un Wieuwljuude 31%, do der kweede, dät jo dät baale konnen.

Fon do 8.334 Ienwoonere baale also '''27%''' Seeltersk, ap maaste in [[Roomelse]] (39,7%). Fääre wuude noch fräiged of do dät leese (2.333) un schrieuwe (325) kuuden un dan noch fon wäl jo ju Sproake leerd hieden, of jo de lääste Wiek noch Seeltersk boald hieden, wät fääre mäd ju Sproake moaked wäide schuul un aal so wieder. Fon aal doo Befräigeden meenden 92,8%, ju seelter Sproake mout moor stöänd wäide un 75,6%, dät schuul n gjucht Schoulfäk weese.

== Literatuur ==

* Paul Kollmann, ''Der Umfang des friesischen Sprachgebietes im Grossherzogtum Oldenburg'', Zeitschrift des Verein für Volkskunde, 1, Berlin 1891:377-403. 

* Hans Matuszak, ''Die saterfriesischen Mundarten ......'', Bonn [1951].

* Jan Drees, ''Anmerkungen zum Gebrauch der saterfriesischen Sprache im Jahre 1971''. Frysk Jierboek 1973, S. 159-170.

* ''Das Saterland und das Saterländische'', Autor: Dieter Stellmacher, Verlag: Florian Isensee GmbH, ISBN 3-89598-567-8
