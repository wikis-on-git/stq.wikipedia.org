[[Image:HASPEL.JPG|thumb|right|500px|die Haspel un wät deer tou heert.]]

Wan ju Piepe fon dät Wäil ful is, dan kumt dät Jäiden ap n '''Haspel'''. Deerfoar wuud ju Piepe in den Boudem fon den Haspel stat un dät Jäiden wuude aphaspeld. Die Haspel is touhoupesät uut ''Boudembrääd'', fjauerkaantigen ''Apstok'', ''Oakse'' mäd n littik ''Rääd'' un n ''Kamrääd'' un foar de Oakse n ''Kjuus'' as bie ne Määlne. Ap do fjauer Eenden fon dät Kjuus sunt do fjauer ''Hilte'', do dät Jäiden apnieme. In dät Kamrääd is n litjen ''Stift'' ounboord un älke Moal wan di Stift unner ankeem, lichte hie ne ''Holtspoune'' ap un liet se wier faale as ne Feeder un ju kwad dan ,,knip". Dät waas dan elkemoal n ''Knip'' Jäiden un wuud älkemoal buunen (n ''Biend''; dät is 120 moal in n Haspel; wäkke Haspele mouten deerfoar twäie knipje). Dät wäd in n ''Stuk'' haspeld, dät sunt tjoon Biend. Dan waas die Haspel ful; dät Jäiden wuude häärunner nuumen un tou n ''Dokke'' troald. Do Dokken wuuden dan ätter dän Weeuwer broacht. 

Häd me nu njuugen Stuk, dan sunt dät träi ''Smitte'' (7½ Äälne) träi Träid, dät is groaf Linnen.  Wan dät Jäiden tou dät Linnen kloor is, dan wäd et ap ''groote Piepen'' spould, wiertou me do Dokken uum ju Kroune lait. Wan me dan n Lappe hääbe wol fon tweelich Smitte, dan mout me 48 Stuk ''Schäärjäiden'' hääbe un 48 Piepen, ap älk een Stuk. Dan wäd dät schäärd twintich Piepen toumoal in n ''Schäärlaadere''. Dan wäide do eerste twintich uum die ''groote Roome'' tou schäärd, soloange dät se loos sunt. Un dan kuume twintich friske deeroun un dan sunt der noch oachte, eer do lääste twintich loos sunt, ounsät, un dan soloange schäärd, dät se aal loos sunt. Dan mout et derou kätted wäide un dan kumt et an dät [[Weeuwerstäl|Stäl]].  

Waas dät Wulle toun braidjen, dan moaste dät foar dät Spinnen noch ''krassed'' (keemd) wäide mäd ju ''Krasse''. Ätter dät Spinnen wuud dät dan noch ''twiend'' (dubbeld moaked) ap dät Wäil. Dan kuud dät uk haspeld wäide un wuud dan eenfach as Dokken apwoard un ätters tou n ''Kljoun'' winneld.
