In ju Astronomie is n '''Satellit''' n Objekt, dät unner Ienfloud fon ju [[Sweerkraft]] in ne Boane uum n uur Objekt tou bewääget. Der wäd uk wäil kweeden, dät die Satellit sik binne dän Sweerkraft-Horizon fon dät uur Objekt befint.

N Satellit, die der sik befint in ne Boane uum n Heemelköärper as n [[Planet]], wäd uk wäil [[Moune]] naamd. Natüürelke Mounen sunt maasttied Objekte mäd ju Struktuur fon n litjen [[Planet]] of [[Planetoide]], do der ienfangd wuuden sunt fon ju Sweerkraft fon dän Planet. [[Kunstelke Satellite]] sunt uunbemonde Reewen, do der fon do Moanskene in ne Boane broacht sunt uum ju [[Äide]] tou.

Objekte, do der uum n [[Stiern]] as uus [[Sunne]] tou traale, wäide maasttied naan Satellit, man Planet, [[Dwärchplanet]], Planetoid of [[Komet]] naamd. Bloot bie [[Dubbelstiern]]e wäide do Stierne in Boanen uum dän Haudstierne tou wäil Satellit naamd.

In grooteren Uumfang wäide litjere [[Molksträite]]-Systeme (as toun Biespil [[Messier]] 32 en Messier 110) un [[Kuugelstiernhoope]], do der rundtraale uum groote Molksträite-Systeme uk Satellite of Satellit-Systeme naamd.
