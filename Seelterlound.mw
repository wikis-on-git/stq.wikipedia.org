[[Bielde:Saterland-Wappen.png|thumb]]

Dät '''Seelterlound''' (Düütsk: ''Saterland'') is ne [[Meente]] in dän [[Loundkring Kloppenbuurich]] in [[Läichsaksen]], mäd ne Fläche fon 163,62 km<sup>2</sup> un ap dän 31. Desember 2004 12.844 Ienwoonere. Dät häd fjauer Täärpe: [[Roomelse]], [[Struukelje]], [[Säidelsbierich]] un [[Schäddel]]. Ju fräiske [[Sproake]] fon et Seelterlound, dät [[Seeltersk]]e, is ju litste anärkoande Minnerhaidesproake fon [[Düütsklound]].

== Geografie ==
=== Geografiske Loage ===
Dät Seelterlound lait in dät Noudwääste fon dät Ooldenbuurige Münsterlound, in dät Trjokaant [[Lier]], [[Loundkring Kloppenbuurich|Cloppenbuurich]], [[Ooldenbuurich]]. In dät Suude wäd dät Seelterlound fon dät Kustenkanoal begränset, in dät Noude un Noudwääste sluut dät an [[Aast-Fräislound]] oun, man oafte wäd uk dät Seelterlound deertou reekenet. Ju Leda is een Äi un Noudgränse fon dät Seelterlound, ju fljootet fon dät Aaste ätter dät Wääste. In dät Wääste wäd dät Seelterlound ougränset fon die tou ju Meente Aastrauderfoan hierende Steedskup Idafoan. Disse Foan-Täärpe lääse in dät Gebiet, wier fröier dät swier tou passierjende Foan um dät Seelterlound liech. In dät Aaste wäd dät Seelterlound truch dän Elisabethfoankanoal ousluuten, die uur ju goanse Loangte een geografiske Gränse bildet. Ju bit tou Burgerentscheedenge fon 1949 (1951) tou Seelterlound hierende fröiere Foan-Meente Elisabethfoan am Elisabethfoankanoal hierde stuuns tou meente Bäärsel.

Dät Seelterlound wäid fon die [[Seelter äi]] fon Suud ätter Noud truchfljootet un deelt et in do two behärskjende Foane Wääster-Foan un Aaster-Foan.
[[Bielde:Seelloag.jpg|thumb|400px|Ju Loage fon Seelterlound]]
=== Noabermeenten ===
Do Noabermeenten fon dät Seelterlound sunt:

*[[Samtmeente Jümme]]
*[[Bäärsel]]
*[[Ait]]
*[[Samtmeente Nordhümmling]]
*[[Ostrhauderfehn]]

=== Täärpe ===
Deer sunt fjauwer Täärpe in dät Seelterlound:
* [[Roomelse]]
* [[Schäddel]]
* [[Säidelsbierich]]
* [[Struukelje]]

== Geschichte ==
Dät Seelterlound lait ap een 15 Kilometer loange un een bit fjauwer Kilometer breed Soundäilound midden in do Foane. Deertruch waas et loange Tied gjucht isolieret un bit tou dät 19. Jierhunnert ien kon me bloot mäd een Schip uur ju Sagter Ems in dät Seelterlound kuume. Twiske 1100 un 1400 wäide ju Tecklenbuurich Groafskup Söögel, ju dät Seelterlound fon Däälich un Deele fon dät Hümmlings uumfoatete, fon [[Fräisen]] uut dät däälige [[Aast-Fräislound]] besiedelet. Of deerfoar aal mongelse saksiske Siedeler in dät Gebiet woonet hääbe, is striedich. Fon die Groafskup Söögel (''Comitia Sygeltra'') häd dät Seelterlound ("''Sagelter Land''") uk sien Noome.

Apgruund die Isolation häd sik ju oaine Sproake fon dät Seelterlound äntwikkelet un is bewoart blieuwen. Ju [[Seelterfräisk]]e Sproake is een Dialekt fon do Fräiske Sproaken, ju in uure Deele fon Aast-Fräislound siet Jierhunnerte uutstüürwen is.

Dät Seelterlound hiede in [[Middeloaler]] een Touhoopestaalenge un een oaine Gjuchtsboargaid. Tou Biespil is een schriftelke Loundgjuchtsordenge uut dät Jier 1587 bewoard blieuwen, wierfon die Uursproang düüdelk oolder waas. Müügelk wäide dät truch [[Karl die Groote|Karl dän Groote]], die do Fräisen fon die Legende ätter eenige Privilegien touseekerte (sjuch: [[Fräiske Fräiegaid]]). Dät Seelterlound wuude tou dän symboliske Soogen Seelounden täld un hiede een fon do uure fräiske Loundesmeenten äänelke bienaist demokratiske Ferwaltenge: Eenmoal per Jier wuude die Tweelwenräid stämd, die dan Ferwaltenge un Gjuchtsbaalenge lat. 
[[Bielde:Bahnhofscharrel.jpg|thumb|right|Dät oolde Bahnhoof fon Schäddel, wier Däälich dät seelterfräiske Kultuushuus tou fienen is.]]
Deer ju Loundnoame fon do Fräisen in dät Seelterlound eerst leet ärfoulgede, waas dät Gebiet nit Heerskupsfräi. Toueerst wierden ju Groafen fon Tecklenbuurich do Loundsheeren, leeter dät Deelstikke Münster, dan die Fürstbischof fon Münster. Dät Seelterlound hiede daach uur fiergungende Fräiegaide un waas deermäd uk unner froamde Heerskup een gjucht uunouhonkelk Gebiet. Do Fräisen wisten hiere oustammend Fräiegaidsgjucht gjucht loange tou bewoaren. Uk hier däd die isolierte Loage hiere uurige.

In 1803 wuude dät Seelterlound mäd ju Säkularisierenge fon dät Bisdom Münster un dät Härtsochdom Ooldenbuurich tousloain. Nit fuul leeter roate et unner [[Napoléon Bonaparte|Napoleon]] een kuute frantsöösiske Intermezzo. In dät Jier 1934 wuude eerstmoals een ''Meente Seelterlound'' iengjuchtet, wierbie ieuwenske Roomelse un Schäddel uk dät däälige tou Ait tällende Näischäiddel hierde. Am 1. Meerte 1974 äntstounde dan mäd ju kommunoale Gebietsreform ju Meente Seelterlound so as dät Däälich is.

Ju bit tou die Gebietsreform fon 1974 tjo oainständich Meenten wieren [[Struukelje]], [[Roomelse]] un [[Schäddel]]. Dät Koloniegebiet [[Säidelsbierich]] waas een Steeddeel fon Schäiddel un hierde nit tou dät uursprungelke seelterfräiske Sproakgebiet.

Bie die touhoopeleegenge fon do tjo Haudmeenten gung et uum ju Ferdeelenge fon do Swierpunkte, Struukelje schoulde ju Kööpenskupswierpunkt wäide, Roomelse hiede ju Real- un Haudschoule mäd Orientierengsstappe un in Schäddel bleeuw ju Meenteferwaltenge. Däälich is dät nit so as dät plaand waas, Struukelje un Schäddel hääbe aal do beloangrieke Institutionen ouroatet an Roomelse.

Dät Steedbield fon do Täärpe häd sik uurloang annert. In dät Jier 1821 wüütete tou Biespil in Schäddel een groote Bround un fernäile 27 Huusen, deerfon doarste bloot 12 Huusen wier apbaud wäide. In April 1945 wuuden 17 Huusen truch Bomben fernäild, wierfon nit fuul wier ap hiere oolde Steede apbaud wuuden sunt.

Truch ju groote Fluurberienenge un Uutsiedelenge fon Loundwirschaftelke  Buurenhoafe uut dät Täärp wuude et muugelk, ju fräie wuudene Gruundstukke tou ferbeeterenge fon ju Infrastruktuur tou bruuken. Do uut dät Täärp uutsiedelte Buurenhoafe hieden in do Buurenskuppe näie Steeden. Do Täärpe hääbe sunt also ätter 1945 goans uurs wuuden. In do lääste Jiertjaande sunt näie Woonsteeden äntstounden.

== Demografie ==
[[Bielde:SEELTN3.JPG|200px|thumb|Ätter Kramer 1992:36]]
=== Sproaken ===
In dät Seelterlound wäd dät [[Seelterfräisk]] fon ungefeer 2.000 Ljuude boald. Dät Seelterfräisk is dät lääste Aast-Fräisk dät et Däälich noch rakt. Ieuwenske dät Seelterfräisk wäd Hooch-Düütsk un Plat-Düütsk in ju Meente baald. In dät Seelterlound woonje uk Russen, do hiere Määmesproake noch baale konne.

=== Befoulkengsäntwikkelenge ===
'''>''' ''Sjuch uk: [[Befoulkengsäntwikkelenge#Äntwikkelenge fon Huushollengen un Persone in dät Seelterlound|Äntwikkelenge fon Huushollengen un Persone in dät Seelterlound]]''
*1949: 9500
*1964: 9046 
*1970: 8259 
*1980: 8454 
*1990: 9614 
*[[1995]]: 12221 
*[[2007]]: 12869 

== Politik ==
=== Meenteräid ===
Bie do lääste Woalen foar die Meenteräid keem et tou do naiste Ergebnissen: 

{| class="prettytable"
|-
| style="background:#efefef;" align="center" | '''Patäi'''
| style="background:#efefef;" align="center" colspan="3" | '''10. Sept. 2006'''
| style="background:#efefef;" align="center" colspan="1" | '''2001'''
|-
| [[Christlich Demokratische Union Deutschlands|CDU]]
| align="right" | 70,7 % || align="right" | 10.334 || align="right" | 19 Sitten
| align="right" | 24 Sitze
|-
| [[Sozialdemokratische Partei Deutschlands|SPD]]
| align="right" | 12,6 % || align="right" | 1.847 || align="right" | 3 Sitten
| align="right" | 5 Sitze
|-
| UWG Seelterlound
| align="right" | 16,7 % || align="right" | 2.444 || align="right" | 4 Sitten
| align="right" | 2 Sitze
|-
| rowspan="2" | Woalbedeeligenge
| align="center" colspan="3" | 5.135 fon 9.815
| align="center" | –
|-
| align="center" colspan="3" | 52,3 %
| align="center" | –
|-
|}
[[Bielde:Sitzverteilung Gemeinderat Saterland 2006.svg|Sitsferdeelenge Meenteroat Seelterlound 2006|200px|thumb]]
=== Buurmäster ===
*Buurmäster: Hubert Frye (CDU)
*1. steede fertreedende Buurmästerin: Marianne Fugel
*2. steede fertreedende Buurmäster: Leonhard Rosenbaum
*1. Meenteräid: Wilhelm Hellmann

=== Woapen ===
Blasonierenge: "Dät wieset in Rood ap een gouldene Troonsessel een sittende, junge Köönichsfiguur mäd Krullen un een blau Gewand mäd gouldene Apstiksel, gouldene Hoike un gouldene Schouwe, in die Linke een gouldene Säpter, in die ienbeerne Gjuchten een gouldene Rieksappel. An dän Troon lienet is die Rieksschild, een swotte Dubbeloadeler in Gould."

Dät Woapen wieset Karl die Groote ("carolus magnus"), die do Fräisen die Legende ätter hiere wietloangjende Fräiegaidsgjuchte touseekeret hiede.

=== Flaage ===
Ju Flaage fon ju Meende is blau/gould (jeel)/blau mäd dät Meentewoapen in dät Midden fon dät jeele Fäild. Ju Ferhooldenge fon do blauwe Raantstriepe tou breedere jeele Middelstriepe bedreeget 1/5 : 3/5 : 1/5.

=== Stäädpartnerskuppe ===
[[Środa Śląska]], Polen

== Kultuur ==
=== Bauwierke ===
Ju Baksteenkapelle fon ju fröiere Deelläitenge fon dät Johanniteroardens in Bokelesch is uut dät 13. Jierhunnert un is ju eenige fon disse Oard. Aal do annere fräiske Kommenden fon dät Oarden sunt in die Reformation unnergungen, en do Bauwierke fernäild wuuden. So staaled an die Antonius die groote wäiede Kappele in Klosterbusch een kultuurhistorisk Kloainod deer. Ju is nit bloot dät ooldeste katoliske Godhuus in ju Meente, man uk dät ooldeste Bauwierk in dät goanse Seelterlound. In dät Jier 2005 wuude ju apwändich resaurieret.

Schäddel is dät Säntrum fon ju seelterfräisk Sproake, deer is dät Seelterfräiske Kultuurhuus tou fienen in een oold Bahnhoof. In dät Kultuurhuus wäd benutset fon die [[Seelter Buund]] un et rakt deer een Radiostudio fon [[Ems-Vechte-Welle]] foar [[Seelter Seendenge]] ap ju regionoale Seender. In Schäddel rakt et uk noch een Galeriehollounderwendmäälne fon 1870 mäd een Heimatmuseum un Woainremise. In dät Täärp sunt sietdäm ferschäidene Bautoankmoaler. Wieders rakt et dät Natuurtoankmoal 'Langhorster Esch' un ju grootste Säidkjokolonie fon [[Düütsklound]].

In dät Seelterlound befiendet sik uk die Seender [[DHO38]] fon die Düütske Marine. Ju Marinefunksteede is dät hoochste begungbere Bauwierk in West-Europa (man bloot foar Soldoaten). Ju oachte 354,8 Meter hooge rood-wiet Masten sunt bit tou een Eende fon moor as 20 Kilometer tou sjo. Ju fuchtige Foanboudem häd bie ju Woal uum een Steede tou woaljen een beloangrieke Faktor weeset. Ju Marinefunksteede bleeuw loange Tied uut militariske Gruunden een wiete Fläk ap do Koarten. Do Seelterlounder kuuden in 1973 bliede weese, dät deer nit een Bombenousmietsteede kuumen is, stuuns hääbe do Seelterlounder sourge uur ju Stroalengsbelastenge.

=== Sport un Fräitied ===
In dät Seelterlound rakt et fuul Buunde. Mädnunner ralt et 27 Sport- un Schutsbuunde un tjo Karnevalbuunde in ju Meente. Dät Fräitiedbod in dät Seelterlound is goans riek. In do ferschäidene Sportoarden rakt et mädnunner 27 Buunde. Et rakt 13 Sportsteeden, tjo Tennisanloagen un two Tennishallen, fjauwer Sporthallen un tjo Riedhallen. Deertou kuumt een Skaterboan un een Indoor- un Outdoor Kartboan, wäkke in dät Täärp Roomelse ansiedelet is. Swimsport- un Boademuugelkaide rakt et in dät Fräitiedboad fon Roomelse, oaber uk ju "Hollener See". In dät Täärp Struukelje befiendet sik een "Paddel un Pedal"-Station as Anloopsteede foar dät Rääd- un Woaterwonderje. In Säidelsbierich is een multiple Buutensportanloage (Basketball unsofääre) so as uk een Beachvolleyballfäild un een Skaterboan.

=== Räägelmäitige Feranstaltenge ===
*Karneval mäd Uumtoach in Roomelse
*Schutsfeste in Struukelje, Bollingen, Hollen, Schäddel un Säidelsbierich
*Kroammäärked in Roomelse
*Wiehnachtsmäärked in Struukelje, Roomelse, Schäddel un Säidelsbierich
*Struukeljer Diekpartie (2. Snäiwende in September)

=== Seelter Läid ===
In dät Seelterlound kon bie ferschäidene Feranstaltenge dät [[Seelter Läid]] fon [[Pestoor Schulte]] spielet wäide.

== Säärke, Fräisäärke, Religionsmeenskuppe ==
Deer dät Seelterlound bit tou dät Jier 1803 politiske tou Deelstikke Münster hierde, is et katolisk ääntet. Do Seelterfräisen heere tou do litje koppel Fräisen, do traditionel die roomske Säärke heere. Unner die [[Reformation]] wuuden do Seelterfräisen innerdoat lutherisk, ätter ju westfaliske Freede wuuden ju daach wier katolisk. Stump wäästelk fon dät Seelterlound befiendet sik deeruum een gjucht stärk uuäänte Konfessionsgränse tou dät protestantiske Aast-Fräislound.
Truch ju Uumsiedelenge ätter ju [[Twäide Waareldkriech]] un näie Ienwoonere fon dät Seelterlound uut [[Ruslound]] annerde sik ju konfessionelle Touhoopesättenge fon ju Befoulkenge. Däälich rakt et wier lutheriske Meenten un een fräisäärkelke Meente in dät Seelterlound.
Uk een Moscheemeente häd sik in Roomelse bieldet, wierfon do Besäikere uursprungelk uut die [[Turkäi]] kuume. 

=== Roomsk-katoliske Säärkemeente St. Jakobus ===

Siet ju 27. April 2008 rakt et bloot noch een roomsk-katoliske Säärkemeente in dät Seelterlound. Do fjauwer juundääst oainständige Säärkemeente
* St. Georg, Struukelje
* St. Jakobus, Roomelse
* SS. Peter und Paul, Schäddel
* St. Petrus Canisius, Säidelsbierich
wuuden truch dän Biskop fon Münster aphieuwet un tou näi Säärkemeente "St. Jakobus in Seelterlound" mäd sien sit in Roomelse touhoopefoatet. Dät Rektorat St. Antonius, Boukeläsk, waas aal in 2006 aphieuwet un mäd St. Georg, Stuukelje, fereent wuuden. Pestoorsäärke fon dät Seelterlound is ju St. Jakobus-Säärke in Roomelse. Tou roomsk-katolisk Pestooräi heere fääre do in die Kommunalreform fon die politiske Meente outränete Gebiete fon Aastrhauderfoan un Elisabethfoan. Ju roomsk-katoliske Meente fon dät Seelterlound is faalt as een Deel unner dät Bisdom Münster die 'Biskoppelke Münster Offizial' mäd sien sit in Vechta.

=== Evangeliske Säärkemeenten ===
* Evangelisk-Lutheriske Trinitatis Säärkemeente, Säidelsbierich (Trinitatis Säärke)

Dät aastelke Deel fon Struukelje heert bie ju lutheriske Kristussäärke in Elisabethfoan, dät wäästelke Deel fon dät Seelterlound, so as dät Täärp Roomelse, heere tou lutheriske Säärkemeenten Idafoan, däälich Aastrhauderfoan.

=== Fräisäärken ===
* Evangelisk-Fräisäärkelke Meente Säidelsbierich

== Wirtschaft und Infrastruktur ==
=== Verkehr ===
Durch die Bundesstraßen [[Bundesstraße 72|72]], [[Bundesstraße 401|401]] und [[Bundesstraße 438|438]] ist es an das bundesweite Straßennetz angeschlossen. Durch das Saterland führt die [[Eisenbahn]]strecke [[Westerstede]]/[[Bahnstrecke_Cloppenburg–Ocholt|Ocholt–Sedelsberg]] der [[Emsländische Eisenbahn|Emsländischen Eisenbahn]]. Auf ihr wird bereits seit langer Zeit nur noch Güterverkehr betrieben, außerdem verkehren hier Museumszüge.

Auf dem südlich angrenzenden Küstenkanal wird Binnenschifffahrt zwischen der [[Ems]] und der [[Hunte]] betrieben. Am Küstenkanal wird derzeit der so genannte [[c-Port]] errichtet, ein Industriepark und Hafen für die Region [[Oldenburger Münsterland]].

=== Unnernehmen ===
*HANSA - Ventilatoren un Maschinenboo - Neuman GmbH Strücklingen
*NOKA Holtverarbeiten-GmbH Ramsloh
*UNLAND GmbH Sedelsberg - Maakt Gardinen un Stoffe
*Waskönig+Walter Kabel-Werk GmbH u. Co. KG Ramsloh – Maakt Kavels
*Claassen-Maschinenbau GmbH - Maakt Metalldelen

=== Bildung ===
Das Saterland verfügt über vier [[Grundschule]]n in Strücklingen, Ramsloh, Scharrel und Sedelsberg. Das [[Schulzentrum Saterland]] mit Hauptschule und Realschule befindet sich im Ortsteil Ramsloh. Auf dem Gelände des Schulzentrums Saterland befindet sich das [[Laurentius-Siemer-Gymnasium]].

== Literatuur ==
* Annette Heese: ''Das Saterland – Ein Streifzug durch die Geschichte.'' 1988, ISBN 3-9801728-0-5
* Hans Mahrenholtz: ''Schrifttum über das Saterland.'' 1963, ISBN B0000BL91A
* [[Dieter Stellmacher]]: ''Das Saterland und das Saterländische.'' Florian Isensee GmbH 1998, ISBN 3-89598-567-8
* J. G. Hoche: ''Reise durch Osnabrück und Niedermünster in das Saterland, Ostfriesland und Gröningen.'' Bremen 1800. Nachdruck Verlag Theodor Schuster 1978, ISBN 3-7963-0137-1
* Hanne Klöver: ''Spurensuche im Saterland. Ein Lesebuch zur Geschichte einer Gemeinde friesischen Ursprungs im Oldenburger Land.'' SKN Druck & Verlag GmbH & Co. 1998, ISBN 3-928327-32-1
* Miroslaw Piotrowski (Hg.): "Die Johanniterkapelle in Bokelesch", Isensee Verlag, Oldenburg 2007, ISBN 3-89995-213-8

== Sjuch uk ==
* [[Literatuur uur Seelterlound|Literatuur uur Seelterlound]].
* [[Noomenkunde]]
* [[Seelter Loundgjucht]]

== Ferbiendengen ätter buuten ==

* [http://www.saterland.de/index2.html Meente Seelterlound].
* [http://saterland.hyves.de/blog/ Saterland].

[[Kategorie:Fräislound]]
[[Kategorie:Stääd in Läichsaksen]]

[[da:Saterland]]
[[de:Saterland]]
[[en:Saterland]]
[[eo:Saterland]]
[[fi:Saterland]]
[[fr:Saterland]]
[[fy:Sealterlân]]
[[hsb:Saterland]]
[[nds:Saterland]]
[[nl:Saterland]]
[[ro:Saterland]]
[[ru:Затерланд]]
[[sv:Saterland]]
[[vo:Saterland]]
