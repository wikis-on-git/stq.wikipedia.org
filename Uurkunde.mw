Ne '''Uurkunde''' (dt. ''Urkunde'') is n Schriftstuk, wierap n Toacht, ne Wille usw. fäästheelden wäd un dat bruukt wäide kon as Bewiesstuk of Tjuugnis. In oolde Tieden wieren do oafte schrieuwen ap [[Pergament]]. Uk ap Seelterlound beluuke sik sukke oolde Uurkunden.

== Do ooldste Uurkunden ==

Dät eerste Moal in ju Geschichte heere wie wät uut Seelterlound in n '''Uurkunde''' fon 1319, wieroun [[Bookeläsk]] (2N) unner do fräiske [[Johanniterkommende]]n täld wäd (Ur48). In 1359 wäd ju Schoankenge fon n Stuk Foan in [[Baalenje]] an dät aastfräiske Klaaster [[Langen]] beuurkunded (Ur86). Dät leeter in dän [[Dullert]] unnergeene Klaaster kricht 1415 in jusälge Buurskup noch moal ''ein stucke phanes, dar man eede uppe graven mach,'' wiermäd tou glieke Tied in n uurigens läichdüütsken Text do ooldste Belääse fon do seelter Woude ''[[Foan]]'' (Moor) un ''[[Eed]]'' (Torf) fuunen wäide (Ur246, fgl. Kramer 1971:44, Fort 1984:103).

In 1459 wuud ne foar sowät trietich Jiere an dät Klaaster däine Schoankenge fon n Stuk Foan beuurkunded, deeruum dät uur Ljuude ''to Scarle'' dät hääbe wollen (Ur743). Ätter Friedländer (Ur743) schäl deeruum uk die Foan in ''Scarle'' lääsen hääbe, wierfoar hie - wäil beleeken ap dän Oustand fon Langen - [[Litje Schäddel]] (Kleinscharrel) bie [[Tjootern]] ounnimt. Man deer ju Uurkunde fon ''heer Johan curet to Ramslo'' apstoald is, waas dät wäil eer [[Schäddel]] in Seelterlound. In dät Jier 1472 beanspruchje eenige [[Baalenje]]r n Stuk Foan, dät fon hiere Oolden an dät Klaaster Langen schoankt wuude; jo wuuden oawers fon dän Gjuchter [[Herman ter Molen]] ter ''Oyta'' ([[Ait]]) in t Uungjucht sät (Ur910). Tou n sälgen Slus kumt 1475 ''her [[Ageld]], kerchere to Uthende'' juunuur eenige uur Baalenjer (Ur947). 
* Sjuch [[Literatuur uur Seelterlound|'''Literatuur''' uur Seelterlound]].


== Uurkunden uur Seelterlound ==

* 1587 [[Seelter Loundgjucht|COPIA des Sagterlander Gerechtes]]. He256
* 1604 COPIA des extracts der vnderschrifft. He 262
* 1616? Extractus der vnderschrifft nach dem articulen ahs verfasset. He 263
* 1616? Folget Copia der vormaninge, vnt warnunge der getugen des meeneides. He 265
* 1587? Ordnung oder articulen dur Schuttemeisters up das Saterland nach ehren vhralten gebrueck vnd gerechtigkeiten. He266
* 1238 Groaf Otto fon [[Tecklenbuurich]] bestimt ju comitia Sygeltra as Mäddengoawe an Jutta fon Ravensberg. He273
* 1226 Fergliek twiske Otto un Ludovic fon [[Ravensbierich]], mäd duas cometias. He278
* 1252 Walram fon Montjoue un sien Moanske Jutta reeke un ferkoopje hiere Göidere, wierbie cometia Sigheltra an dän Biskop fon [[Munster]]. He 280
* 1253 Die [[Roomsk-düütske Köönich]] [[Wilhelm fon Hollound]] beleent dän [[Munster]]ske Biskop mäd ju Groafskup [[Fächt]]. He283
* 1393 Uureenkuumen twiske do Biskoppe un Stääde fon Munster un Ossenbrääch uum dän Buurich [[Kloppenbuurich]] tou beleegerjen. He285
* 1393 Diderich., Biskop tou [[Ossenbrääch]] betjuuuget, dät dät Uureenkuumen mäd sien Wille moaked wuude, as hie noch gefangen siet. He 288
* 1397 Biskop Diederich fon [[Ossenbrääch]] trät sin Andeel an do Kastäile un Amte Kloppenbuurich un Ait ou an dän Biskop Otto fon Munster. He289
* 1397 Biskop Otto fon Munster kricht dän Andeel an Kloppenbuurich un Ait foar 1100 Gälden. He293
* 1397 Biskop Otto fon Munster ferspräkt, sin Andeel an Kloppenbuurich un Ait bie dät Stift Munster tou hoolden. He296
* 1400 Groaf Clawes fon Tecklenbuurich trät sien Gjuchte ap Kloppenbuurich usw. ou, deerbie do Säspele “an Sagelterlande”. He297
* 1812  Lieste fon dät [[Seelter Archiv]], as dät fon do Frantsoosen ferkooped wuude. He 302.
* 1617 Feroardnenge fon do [[Tweelwe]] fon Seelterlound, dät naan Froamden deer siedelje duur sunner Tjuugnisse. He304
* 1700? Ärkläärenge fon do Seelter an dät [[Domkapitel]] fon [[Munster]], dät jo fräi sunt fon [[Loundfoulge]]. He305
* 1700? Utsuch uut doo oolde Archive fon [[Tecklenbuurich]] uur dän [[Greeuenschät]]. He312
* 1700? Utsuch uut doo fürstelke Reekengen fon [[Kloppenbuurich]] uur dän [[Greeuenschät]]. He313
* 1699 Akte fon Ferheer fon eenige oolde Seelter uur hiere Fräiegaide. He314.
* 1707 Schrieuwen fon Gjuchter [[Duvell]] tou [[Ait]] uur n Ferheer fon Aiter Tjuugen. He 325
* 1707 Akte fon Ferheer fon Aiter Tjuugen beträfs ju Fräiegeaid fon Loundfoulge fon do Seelter. He 327
* 1659 Äntslus fon Biskop [[Christoff Bernardt]] fon Munster, do Seelter Bewiese fon hiere Fräiegaid outoufoarderjen. He340
* 1687 Befeel fon Biskop [[Ferdinand]] fon Munster, ju seelter Behauptenge tou unnersäiken, dät jo fräi sunt fon Bräifdreegen. He341
* 1707 Äntslus fon dän [[Dom-Dechant]] Senior tou [[Munster]], dät do Seelter fon ju [[Loundfoulge]] fräistoald wäide.
* 1700? Bidschrift fon do Seelter an dän Biskop fon Munster, fääre fon ju Loungfoulge fräistaold tou wäiden un juun do Betruuengen fon do Kloppenburger Beamten beschutsed tou wäiden. He344
* 1706 Begjucht fon ju munsterske Hoafkoomere an dät [[Domkapitel]] uur ju seelter Fräiegaid fon [[Loundfoulge]]. He346
* 1709? Bidschrift fon do Seelter an dän Biskop, uum fräistoald tou wäiden fon ju Betoalenge fon n froamden Befeelshääber un don dät oafte Exerzierjen. Mäd dän Äntslus. He348
* 1705 Schrieuwen fon de [[Hoafkoomere]] tou Munster and dän Rantmäster [[Molen]], do Seelter neen Execution tou moakjen weegen hiere Ferwäigerenge fon ju Loundfoulge. He351
* 1728? Bidschrift fon do [[Tweelwe]] an dän [Köärfürst]] fon [[Kölln]], mäd twäie Exerzierjen jierelk fräistoald tou wäiden. Mäd Oantwoud. He353
* 1779? Bidschrift fon do [[Tweelwe]] an dän [Köärfürst]] fon [[Kölln]], uum fräistoald tou wäiden fon ju Anschaffenge fon Uniforme. Mäd oantwoud. He356
* 1707? Kloageschrift fon do Seelter uur dät Ferhoolden fon hieren Gjuchter [[Duvell]]. Mäd Oantwoud. He358
* 1787 Bräif fon do Kloppenbuurger Beamten, dät die [[Köärfürst do Exerzierengen un do Uniforme ouschaffed häd. He361 
* 1667 An Fooged fon Seelterlound wäd apdrain, do Seelter nit tou fääre tou ferfoulgjen weegen Wäigerjen fon Kriechstjoonst. He363
* 1659 Bräif fon dän Drost [[Grodthaus]] tou Cloppenburg an do Tweelwe, dät jo nit ferschoond wäide konnne fon dät Ounniemen fon froamde Befeelshääber, man dät jo nit uur hiere Gewoonhaid drild wäide hougje. He364
* 1701 Tjuugnis fon dän Gjuchter [[Duvell]] uur je Ferplichtenge fon do Seelter tou ju [[Loundfoulge]]. He364
* 1706a Bidschricht fon do Seelter uum Touräächreeken fon do him mäd Gewalt ounuumene Pounde. Mäd Oantwoud. He365
* 1706b Äntslus fon dät Domkapittel tou Munster, dät do ounuumene Pounde touräächroat wäide schällen. He367
* 1706c Wierhoald Bidschrift fon do Seelter uur do Pounde, do eepenbeer noch nit touräächroat wieren. Mäd Kommentoar. He367.
* 1666 Scheeldbekantnis fon do seelter [[Tweelwe]] an dän Gjuchter tou [[Ait]], weegen Kriechskossenge. He371
* 1759 Ämpfangschiene fon dät Hoochstift Munster an Seelterlound weegen deer leend Jäild. He373
* 1759 Befeel fon Ärtsbiskop [[Clement August]] fon Köln, do fräie Ljuude nit mäd twoangene Ferfrachtenge fon Furage tou beläästigjen. He374
* 1641c Tjuugnis fon dän seelter [[Fooged]] Hugo [[Tamelinck]] uur ju Uuneenichkaid twiske do Seelter un do fon Ait uur älk hieren Andeel in do besunnere Stjuuren. He375
* 1615 Uutsuch uut n Tjuugenferheer foar dän Gjuchter C. [[Tamelingh]] fon do Gjuchte fon do Seelter. He376
* 1641a Ärkläärenge fon dän Gjuchter J. [[Pannen Schmidts]] uur ju Uuneenichkaid twiske do Seelter un do fon Ait weeegn do Kriechsstjuuren. He381
* 1641b Tjuugnis fon eenige oolde Seelter, do der domoals in [[Fräislound]] uur ju Uuneenichkaid twiske do Seelter un do fon Ait. He382
* 1641d Schrieuwen fon dän [[Drost]] tou Kloppenbuurich an dän Kansler un Räide tou Munster uur ju Uuneenichkaid twiske do Seelter un do fon Ait. He385
* 1633 Kloageschrift fon do Aiter weegen Ounhooldenge fon hiere Burgere un Hoangste weegen ju Uuneenichkaid mäd do Seelter. He387
* 1641e Schrieuwen fon dän [[Drost]] F. Schmidt tou Kloppenbuurich an dän Drost un Rantmäster tou Fächt uur ne Kommission toun Löösen fon ju Uuneenichkaid twiske Seelterlound un Ait. He389
* 1667 Befeel fon Biskop [[Christoph Bernhardt]] an dän Drost un Rantmäster tou Kloppenbuurich, do Aitere nit laanger tou besweerjen weegen hiere Uuneenichkaid mäd do Seelter. He391
* 1642b Schrieuwen fon dän Drost F. Smidt tou Kloppenbuurich an dän Kanzler un Räide tou Munster uur ju Uuneenichkaid twiske Seelterlound un Ait. He392
* 1642a Schrieuwen fon dän Drost tou Fächt an dän fon Kloppenbuurich uur ju Kommission (1641e). He393
* 1642c? Äntslus fon dän Kanzler un Räide tou Munster uur ju Uuneenichkaid twiske Seelterlound un Ait. He393
* 1708a Befeel fon dän Koomer-Präsident un Räide tou Munster an dän Gjuchter [[Duvell]] tou Ait, do Seelter nit laanger tou ferfoulgjen weegen dän noch nit betoalden Schät. He 396
* 1708b Befeel fon Biskop [[Frantz Arnolds]] an do Seelter, dät jo hiere Andeel an do buutengewöönelke Stjuuren betoalje schällen. He397
* 1709 Appellation fon do Seelter juun dän Äntslus (1708b) fon dän Biskop. He398
* 1707 Bidschrift fon do Seelter an dän Drost un Rantmäster tou Kloppenbuurich uum Ärhooldenge fon hiere Fräiegaide, juust as do Stääde Kloppenbuurich un Ait. He400
* 1754a Begjucht fon dän Ämpfanger B.H. [[Dorsten]] fon Seelterlound an dän Drost un dän Rantmäster fon dät [[Amt Kloppenbuurich]] uur Ferschuuwenge fon ju Exekution fon do Seelter weegen do hiere Ferwäigerenge hier Andeel in do besunnere Stjuuren tou betoaljen. He403
* 1754b Kloageschrift fon do Beamten Tou Kloppenbuurich an dän Köärfürst fon Köln uur do Seelter hiere Ferwäigerenge. He405
* 1754c Schrieuwen fon ju Regierenge an do Seelter, dät hieren Agent [[Stapel]] in Munster ärschiene schäl.He408
* 1757 Ärkläärenge fon dän Notar J.G. [[Nölcken]] uur do do Aiter ounuumene Pounde. He409
* 1764 Kloageschrift fon Eilert [[Borgman]], as Beapdraagde fon do Schäddeler, an dän [[Köärfürst]] uur ju Hondlengswiese fon dän Rantmäster fon dät [[Amt Kloppenbuurich]] in Beluukenge ap do schäddeler Määrklounde. He410
* 1705 Ärkläärenge fon Pastoor J. [[Westermann]] tou Schäddel un G. [[Duvell]], dät do Seelter, uum hiere Fräiegaid fon Loundfoulge tou wiesen, nit oaraide hääbe in dän Foan fon dän Buppeförster [[Luer]], wan uk do haagere Behöörde him dät befäälen hiede. He412
* 1733 Uutsuch uut dät Aiter Gjuchtsprotokol uur ju Seeke twiske dän Fiskus un Folcke [[Bolssen]] uur do Määrklounde tou Baalenje. He 413

'''Moor foulget'''

[[Kategorie:Geschichte]]
