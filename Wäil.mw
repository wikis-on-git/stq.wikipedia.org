{{Tourääch ätter}}

[[Image:WÄIL1.jpg|thumb|right|500px|dät Wäil]]

Uum fon [[Floaksferoarbaidenge|Floaks]] un Wulle Jäiden tou moakjen, bruukt me dät '''Wäil'''.

Die Hauddeel fon n Wäil is die ''Boank''. Deerap sit ju ''Muur'' un foaroun is ju ''Schruuwe'', wiermäd me ju Muur ap un deel schruuwje kon. Twiske ju Schruuwe un ju Muur, deer sit die ''Apstok'', die in n gjuchten Winkel uumhooch gungt. Un ap dän Apstok sit ju ''Huutsene'', wier dät Floaks uumetou rulled wäd. Dät Floaks ap e Huutsene heete se ju ''Diesene'', wier die Träid, die der moaked wäide schäl, uut leeken wäd.

Ap de Muur sit dät ''Twäärsholt'' of Kjuusholt un deerap stounde do Bee ''Stonnerkene'' of Jüfferkestokke. Twiske do bee Stonnerkene is ju ''Flucht'' un deerap sitte ap bee Siede tjoon Hoaken fon Wierträid. Truch ju Flucht gungt ne iersene Spilne, ap eene Eend mäd ne holtene ''Weerwe'' un ap uur Eend mäd n Gat deeroun, wier die Träid truch gungt. In e Midde is ne holtene ''Piepe'', deer gungt dät Jäiden ap.

Ap die uur Eend fon de Boank sunt twäin ''Oaksestokke'' of Ierme, deeroun lapt dät ''Rääd'' mäd njuugen of tjoon Speeken. Ju Oakse wäd fon twäin Stikke fäästheelden, dät ju der nit uut loope kon. Uum dät Rääd is ne Glusse un sukke Glussen sunt uk ap ju Rulle fon ju Piepe un ap ju Weerwe. Uum dät Rääd un ju Weerwe un ju Piepe deer gungt n ''Snuur'' uumetou, die eene Strange uum ju Weerwe un die uur uum ju Piepe. Dät Snuur kon me strom luuke mäd ju Schruuwe.

Twiske do tjo Beene, deer dät Wäil ap stoant, is n ''Treede'' mäd n Treedestok ätter t Rääd. Wäd nu unner treeden, dan lapt dät Rääd rund un uk ju Piepe un ju Weerwe. Un mäd dät Rundloopen dan gungt dät Jäiden aal ap ju Piepe, deeruum dät ju juust ieuwen gauer troalt as ju Weerwe un ju Flucht. Wan ju Piepe nu ful is, dan nimt me ju der uut un sät ne friske deeroun.
Leeter dan kumt dät Jäiden ap n [[Haspel|Haspel]].

[[cs:Kolovrat]]
[[de:Spinnrad]]
[[en:Spinning wheel]]
[[es:huso]]
[[fi:Rukki]]
[[fr:Rouet (outil)]]
[[is:Rokkur]]
[[nl:Spinnewiel]]
[[pl:Kołowrotek]]
[[sv:Spinnrock]]
[[zh:纺车]]
