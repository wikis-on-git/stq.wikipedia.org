[[Bielde:Bahnhofscharrel.jpg|thumb|right|300px|Die oolde [[Boanhoaf]] fon [[Schäddel]], däälich dät ''Seelterfräiske Kulturhuus'' fon dän Seelter Buund, behärbierget u.u. ne Buutensteede fon ju [[Seelter Seendenge|Ems-Vechte-Welle]]. Buppe sunt do Faawen fon dän Seelter Buund mäd dät Seelter Woapen un do fräiske Faawen tou sjoon.]] 
Die '''Seelter Buund''' wuud apgjucht in 1977 as ne fertreedende Organisation fon do Seelter, ätter dät die oolde [[Seelterbuund fon 1952]] sun 15 Jier stilsteen hiede.

Loange Tied wuud meend, ju seelter Sproake waas nit fuul wäid. Uum 1960 wuud ju sogoar in de Schoule ferbeeden. Mäd Hälpe fon dän Sproakkundige [[Marron Curtis Fort]], die ju Sproake as ne wichtige Äärwe saach, is dät Seelterske siet do 1970-er Jiere wier aplieuwed.

Die Seelter Buund gjucht sik ap dät Bewoarjen un Äntwikkeljen fon ju Sproake. Unnersäikenge un Dokumentation  fon ju seelter Geschichte, Kultuur un Gewoonhaide, as uk fon Uumwaareld heere fääre tou do Siel fon Seelter Buund. Deerfoar bewoart die Seelter Buund uk älke kulturelle Moite in sien Archive. 

Ju Fereenenge sälwen häd sowät 300 Meegliedere. Twiske 30 un 40 dwo mee an fräiwillige Oarbaiden for aktive Oarbaid an ju Sproake, sa as ne Seelter Grammatik un uur schrieuwen Materioal. Do Touhoopekuumen fon dän Foarstand fon dän Seelter Buund wäide uk ap Seelter ouheelden. Ju Organisation gruundet sik foarallen ap privoate Unnerstöänenge un Hälpe fon ju federoale Regierenge. 

Die Seelter Buund is fertreeden in dät [http://www.eblul.org/ Europäiske Büro foar Minner-bruukte Sproaken]. Hie is uk Meeglid fon ju [http://www.interfriesischerrat.de/ Fräiske Räid] un fon ju [http://www.oldenburgische-landschaft.de/ Ooldenbuurgiske Loundskup.] Juust as bie do Noudfräiske hied ju Toustimmenge tou dät [http://conventions.coe.int/Treaty/Commun/QueVoulezVous.asp?NT=148&CM=1&CL=GER Europäiske Charter foar regionoale un Minnerhaids-Sproaken] n wichtigen Ienfloud ap ju Anärkannenge fon ju seelter Sproake un dät Sälwengeföil fon fuul Seelter.

== Literatuur ==
Theodor Deddens [Red.], ''25 Jahre Heimatverein -Seelter Buund- 1977-2002''. 

== Foarstand ==
* Heinrich Pörschke, Foarsitter
* Margret Göken, Schriftfierenge

* [http://www.saterland.de/htm/vereine.htm Kontaktinformation]

[[fy:Sealtersk Bûn]]
