[[File:Flachsstroh Garn Vlies und Seil.jpg|thumb|right|Doo Häddele un Jäiden uut Floaks]]
'''Floaks''' waas n wichtigen Gruundstof foar Linnen.

== Ferbau ==

Floaks wuud ferbaud ap do ''Tjaasken''. Dät bruukt me eerste as Gäärslound, dät dät Jood uutstäärft. Dan wäd dän uumebreeken un bikked (häkked) un deerätter aided. Dan wäd dät mäd do Hoske deeltreeden un wäd ''Lien'' säided un slurrred (ounaided).

Dät Floaks mout oafte ''jut'' wäide, bit et riep is un apleeken (uutrieten) wäide kon. Deerbie wäd dät dan in ''Biende'' laid, do ätters in ''Rjoomele'' buunden wäide, dät sunt tänne Jierwen of Bünnele. Do Rjoomele wäide toun ätterriepjen in fjaueren hokked. Is dät goud rieped, dan wäd dät ätter Huus hoald.

== Teekenge ==

[[Image:FLOAKS.JPG|center|800px|FLOAKSFEROARBAIDINGE]]

== Riepelje, rootje, troitje ==

Deer fangt dan eerste dät ''Riepeljen'' oun uum do ''Bolle'' (Säidkoppe) deer outoukriegen. Deertou wäide do Rjoomele truch do Tienden fon ju ''Riepele'' leeken, ju der apstoald is ap n Ploanke ju der ap two Booljene lait. Deerätter wäide do Bolle druuged un toarsken un wäd dät fräikeemene ''Liensäid'' in de Wonne scheeniged.

Do ''Häddele'' (dät Floakssträi) wäd in ''Boote'' (Buunde) buunden un dan in de ''Reete'' däin. Deertou wäide do in de Foan in ju ''Reetedobbe'' oundäin un dan kuume Stukke (Seeden) deerappe, dät do goud wäit wäide. Dät hat ''rootje'' un dät is n Prootsäs uum dät Schil fon dän holtene Kääden tou löösen. Deertou oaint sik dät suure Foanwoater ap bääste.

Dät Rootjen duuret .......... Wieke un deerätter wäide do Boote ap Gäärslound ''aphokked'' (apstuuked) un dan ätters uumekierd wier apstuuked. Is dät n bitje druuch, dan wäide älkemoal twintich Boote in Rjoomele buunden. Dan wäd dät eerste ap e Toal ''troited''. Ju Troite is n Blok mäd ne Steele un unner is ju rubbich, dät hat dät ju deer Määrke häd. So wäd die holterge Kääden fon dät Floaks al n bitje platsloain. Dät kon uk truch ''buukjen'' mäd ne Buuke of truch deerap tou ''täärsken'' mäd ju Floaine.

== Broakje, ribje, hietselje ==

Ätters gungt et dan ätter ju ''Broake'' (uk Hädbroake naamd). Ju häd n Sleegel, die der bääte troalt ap ne holtene Pänne. Die Sleegel häd two Scheeden, do der paasje twiske do tjo holtene Scheeden fon dät Gestäl. Me lait nu do Häddele Floaks ap do unnerste Scheeden un bewääget dan die Sleegel deel, soo dät dät Holt in do Häddele breeken wäd un toun Deel as Schieuwelse häärunner faalt. Ju Oarbaid hat ''broakje''. 

Dan gungt et ätter ju ''Sliebroake'' of Sniedbroake. Ju häd iersene Scheeden un deer wäd dät Floaks dan twiske truch leeken, sodät bie dät sliebroakjen noch fuul moor Schieuwelse hääruut kumt. Dät Lääste kumt dan noch deeruut bie dät ''ribjen'', wiertou me ne leederne ''Ribbelappe'' ap de Kniebele nimt un deerap ju Strieke Floaks mäd de Hounde unner dät ''Ribiersen'' truch lukt.

Dan kumt noch dät hietseljen uum kuute Eende deeruut tou hoaljen. Deertou wäd ne Stuke Floaks (dät sunt hier two Strieken fon dät ribjen) ap do Tienden (Näddelen) fon ju groawe un ju fiene Hietsele sloain, do der ap dän Hietselstoul montierd sunt. Dät Ougefal hat ''Häide''. 

Deerätter is dät Floaks kloor un kon dät in e ''Diesene'' sprat wäide, dät hat, dät dät gans foarsichtich ap dän ''Diesenstok'' troald wäd. Un deermäd kon dät dan tou dät [[Wäil|Wäil]] gunge toun spinnen.

[[Kategorie:Buuräi]]
[[Kategorie:Geschichte]]
[[Kategorie:Technik]]
[[Kategorie:Wirtschaft]]

[[nl:Nationaal Vlasmuseum]]
[[vls:Vlasmuseum]]
