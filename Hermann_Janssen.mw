'''Hermann Janssen''' waas gebooren 1888 in [[Roomelse]] as [[Tuunker]]ssuun. In do 1920-er Jiere wonnerde hie uut ätter [[Amerikoa]] uum in ju Geegend fon [[Cincinnati]] in jusälge Wirtskup sien Gluk tou fersäiken. Kroankhaid fon sien Moanske broachte ju Familie tourääch ätter Roomelse, wier hie dan mäd Ärfoulch dät oolde Bedrieuw foutsätte mäd Boomschoulen, Stiefmutterken usw.
 
As dan 1953 do Saitengsstukke ''[[Lesebouk foar Seelterlound]]'' in dän ''[[General Anzeiger]]'' ounfängen, waas Janssen die wichtichste un ätter eenige Tied bolde die eensichste Mee-oarbaider. Janssen uursätte maast Stukke uut dät Düütske un deerbie geen dät him moor uum algemeene Anweendenge (Geböärnisse, Geschichte, Technik) as uum literariske Qualität. Sien Wällen wieren alsoo n Leesebouk fon ju roomelster Foulksschoule uut 1900, n Bäidensbouk, Saitengsstukke un populär-wietenskuppelke Bouke. Daach hie feroarbaidede uk sien Kunde fon t.B. Plonten un besunners ju [[Iemetucht]] in do Stukke, as uk oolde Fertälstere un Geböärnisse uut Seelterlound.
Besunner sunt sien Samlengen fon [[Räätsel]]e un [[Spräkwoud]]e, wier hie sik maast gruundede ap [[Bröring]], man uk Näies biebroachte. Uk roate hie ganse [[Woudelieste]]n. So geen hie mäd Uutduur fääre, bit dät ju [[Saitenge]] ätter 378 Sieden dät ''Lesebouk'' 1965 be-eendede.

Man Janssen waas noch goarnit uutschrieuwen un so wuud hie 1966 die wichtichste Mee-oarbaider fon ju näie Tiedschrift ''[[Seelter Trjoue]]''. Hier geen hie fäare mäd foarallen historiske Stukke, man uk oolde [[Fertälster]] un eenige [[Gedicht]]e. Besunner is uk sien Lieste fon Roomelster [[Huusnoomen]]. Sien lääste Stuk uur [[Säärkenbau]]en in Roomelse ärscheen in ju Nuumer fon Häärst 1970. Ap n 5. April 1971 is Hermann Janssen stuurwen. Hie häd bolde tou sien Eende schrieuwen un waas fielicht die produktivste seelter Schrieuwer.


== Uutgoawen ==

* ''Dät Ooldenhuus'', Ostendorp, Westrhauderfehn 1964. 80 Sieden.
*''Ne Koare ful Spoas'', utsoachte Sukke ut dät Feentjer Blääd. Utgoawe Seelter Trjoue, 1972. 48 Sieden.
[[Kategorie:Kultuur]][[Kategorie: Literatuur]][[Kategorie:Seelterfräiske Literatuur]]
