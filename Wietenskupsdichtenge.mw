'''Wietenskupsdichtenge''' of '''Science-Fiction''' is ne Oard Literatuur ju sik gruunded ap wietenskuppelke Phantasien. Eenige Biespiele sunt:

* [[Jonathan Swift]], '''Gullivers Raisen''' (1726). Lemuel Gulliver fertält, wo hie in dät Jier 1699 as Schipsdokter tjoonde ap n Schip ätter Australien, dät suudelk fon [[Sumatra]] fergeen. Do swom hie ätter n uunbekoand Ailound, wier hie gans wuurich ap de Strand lääse geen toun släipen. As hie wier apwoakede, waas hie fon litje Träide gans fäästbuunen un deer ronnen litje Ljuude uumetou. Dät wieren do [[Liliputtaner]]e, dan dät Ailound waas [[Liliput]]. Do wüülen him dan bruuke toun Kriech, man hie koom glukkelk wäch mäd n Boot un loundede in [[Brobdingnag]]. Deer sunt do Ljuude tweelich moal so groot as bie uus un so aal Plonten un Dierte! Doo Hüünen nieme him früntelk ap un ju Prinzessin bewoart him in ne litje Döise. Ju Döise wäd oawers fon n Oadler meenuumen un so kumt hie deerwäch. Dan kumt hie ätter [[Laputa]], wier do Ljuude froamde Houde dreege un die Köönich ap n fljoogend Ailound woont. Toulääst kumt hie ätter do [[Houyhnhnms]], dät sunt Hoangste, do der toanke konnen as Moanskene un do him eerste as n Oard Diert betrachtje, man do nim tou toulääst daach gunge läite.  

* '''Fon n Knächt, die in e Moune weesen hiede.''' Dät is sogoar n seelter Fertälster fon 1846. N Knächt häu so fäl mäd de Äkse, dät ju fon de Steele flooch un dan in de Moune oun. Do fierde hie Mjuks touhoope un säidede deer Kool oun. In träi Deege waas die Kool so hooch woaksen dät hie an de Moune räkte. Deer klauerde die Knächt bie uumhooch un foont so sien Äkse wier. Wät hie fääre belieuwede un wo hie wier tourääch koom, fint sik bie [[Johann Friedrich Minssen|Minssen]], ''Mittheilungen aus dem Saterlande'', Beend 3, Siede 32-34 [sammeld 1846).

* [[Jules Verne]], '''ju Raise ätter de Moune''' in 28 Deege un 12 Uuren (frants. ''De la Terre à la Lune'', 1865). Foarsitsende Barbicane fon dän [[Fereende Stoaten fon Amerikoa|amerikoanske]] ''Gun-Club'' brangt n Ploan, ätter ju [[Moune]] tou raisjen. Do Meegliedere sunt gans deerfoar un so wäd die Ploan fääre äntwikkeld, Jäild wäd sammeld un n Oard Sood wäd greeuwen, wieroun dan ne groote Kanone geeten wäd. Dan wäd dän Projektil ouscheeten, wieroun do träi Raisere mäd twäin Huunde kemoudich sitte konnen. An friske Luft un alles wuud toacht un toulääst konnen jo ju Moune fon tichtebie bekiekje. Jo moakje oawers bloot ne Boane deeruumetou un faale dan ap ju [[Äide]] tourääch, wier jo in n [[Ozeoan]] deelkuume.

* [[H.G. Wells]], '''Do Hüünen kuume''', äng. ''The food of the gods'' (1904). 

* [[J.R.R. Tolkien]], '''Die Heer fon do Ringe''' (The Lord of the Rings, 1954/55). In dät [[Auenlound]] woonje do freedelke litje [[Hobbits]]. Man ap n Dai fiert die oolde [[Bilbo]] sin Gebuursdai, wier hie sik ap eenmoal uunsichtboar moaket truch n oolden Ring an n Finger tou steeten. Man dät määrkt die grausoame Härsker [[Sauron]] in dät Lound [[Mordor]], die der weet dät me mäd dän Ring ju Waareld behärskje kon. Dan kumt die goude [[Töäwender]] [[Gandalf]], die Bilbo bewääget, dän Ring outoureeken an sien Bäidenssuun [[Frodo]]. Intwisken sunt Sauron sien Riedere ap de Säike ätter dän Ring un Frodo raiset mäd träi uur Hobbits ätter do Elfen in [[Rivendell]]. Man deer konnen jo uk nit blieuwe un ätter fuul Ääwentüüre mäd Orcs, Riedere un Äänte (wonnerjende baalende Boome) bit bloot do bee Frodo un Sam ätter Mordor kuume un dän Ring in dän groote Fjuurbierich fernichtje.

* [[Larry Niven]], '''Neutronstiern''' (1968).

* [[Larry Niven]], '''Ringwaareld'''

* [[Jack Vance]], '''Tschai''' (1968-1970).

* [[Th. Mollinga]], '''Robotania''' (1978). Dit Wäästfräiske Bouk moalt ne gans automatisierde Sälskup, ju der fom Komputere räägeld wäd. Do mäd Nummere beteekende Ljuude behääbe as [Robot]e un lieuwje man mäkkelk un loos. Man apmoal ferstoant me, dät uus oaine Sälskup uk deerwai gungt. Man in Robotania is wät loos un toulääst fergungt ju Sälskup in n mästerhaft moalden Unnergong.

* [[Gerben Hellinga]], ''Coriolis'' 

* [[Colin Greenland]], '''Sophie’s Kurs''' (äng. ''Harm’s Way'', 1993). Sophie is n Wucht, dät bie hieren ‘Foar’ woont in n litjet Huus ap dän ''Hooge Hoawen'', die der fier buppe buppe de [[Waareld]] in dän [[Waareldruum]] swieuwet. Die Ferkier gungt mäd [[Sailschip|Sailschiepe]], do der fon aan [[Planete|Planet]] ätter dän uur foare. Sophie hiere Muur schäl ap aan Dai mäd n Schip wächgeen weese. Dan gungt ju litje Sophie ap de Säike, ne groote Raise ju hier fiert ätter ju [[Äide]], wier ju fääre apwoakst un leeter wai tou ju [[Moune]] un tou [[Mars]], wier ju loundet bie do Ängele. Dan mät ju n jungen Mon un jo gunge fääre ätter [[Io]], wier ju dän hädde Härsker uur do Schippere uurwint. Ne romantiske Wunnergeschichte mäd [[Dickens]]-Geföil.

[[Kategorie:Literatuur]]

[[af:Wetenskapsfiksie]]
[[ar:خيال علمي]]
[[bg:Фантастика]]
[[bn:বিজ্ঞান কল্পকাহিনী]]
[[br:Skiant-faltazi]]
[[bs:Naučna fantastika]]
[[ca:Ciència-ficció]]
[[cs:Science fiction]]
[[cy:Ffuglen wyddonol]]
[[da:Science fiction]]
[[de:Science-Fiction]]
[[el:Επιστημονική φαντασία]]
[[en:Science fiction]]
[[eo:Sciencfikcio]]
[[es:Ciencia ficción]]
[[eu:Zientzia-fikzio]]
[[fa:علمی-تخیلی]]
[[fi:Science fiction]]
[[fr:Science-fiction]]
[[gl:Ficción científica]]
[[he:מדע בדיוני]]
[[hr:Znanstvena fantastika]]
[[hu:Sci-fi]]
[[ia:Science-fiction]]
[[id:Fiksi ilmiah]]
[[it:Fantascienza]]
[[ja:サイエンス・フィクション]]
[[ka:ფანტასტიკა]]
[[ko:과학 소설]]
[[lt:Mokslinė fantastika]]
[[lv:Zinātniskā fantastika]]
[[mk:Научна фантастика]]
[[nl:Sciencefiction]]
[[nn:Science fiction]]
[[no:Science fiction]]
[[pl:Fantastyka naukowa]]
[[pt:Ficção científica]]
[[ro:Science fiction]]
[[ru:Научная фантастика]]
[[sco:Science Feection]]
[[sh:Znanstvena fantastika]]
[[simple:Science fiction]]
[[sk:Vedecká fantastika]]
[[sl:Znanstvena fantastika]]
[[sq:Science fiction]]
[[sr:Научна фантастика]]
[[sv:Science fiction]]
[[th:นิยายวิทยาศาสตร์]]
[[tr:Bilim kurgu]]
[[uk:Наукова фантастика]]
[[zh:科幻小说]]
[[zh-min-nan:Kho-ha̍k siáu-soat]]
