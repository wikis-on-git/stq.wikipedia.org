'''Koleopterologie''' is n Deelgebiet fon juu [[Entomologie]] (juu [[Insekte]]-Wietenskup), also uk fon juu [[Biologie]] (juu [[Lieuweweesen]]-Wietenskup). Juu Koleopterologie befoated sik mäd [[Ruste]] ''(Coleoptera)''.


== Geschichte ==
[[Image:Reitter Ocys u.a..jpg|thumb|right|150px|Ne Illustration uut juu ''Fauna Germanica'' fon Edmund Reitter]]
''(Sjuch uk in dän Artikkel [[Ruste]])''<br>
Al in juu Midde fon dät [[19. Jierhunnert]] häd C. G. C<small>ALWER</small> ne Touhoopefoatenge fon juns Themoa unner dän Noome "Die Naturgeschichte der Käfer Europas" schrieuwen un [[Alfred Russel Wallace]] sammelde in juu Malaiiske Inselgruppe (däälich:Indonesien) Ruste fon juu Familie ''Cerambycidae''. Leeter, [[1895]] bit [[1899]] häd L. G<small>ANGELBAUER</small> sien "Käfer Mitteleuropas" in tjo Beende schrieuwen, man sunner Bielden. [[1908]] bit [[1916]] koom "Fauna Germanica - Die Käfer des deutschen Reiches" fon [[Edmund Reitter|E<small>DMUND</small> R<small>EITTER</small>]] hääruut, ne Oarbaid, juu uk däälich noch bie fuul Wietenskupler as seriös un nit feroalerd jält.

== Sammelenge fon Ruste ==
[[Image:Beetle collection.jpg|200px|left|thumb|Ne Rustesammelenge]]
Älken Koleopterologe häd sien oaine Trike, Ruste tou fangen. Ap ferscheedene Wiesen kon me Fallen moakje, toun Biespiel mäd fuule Fruchte as Budden. Moonige Koleopterologen wollen nit bloot dood fuunene Dierte in hiere Sammelengen moakje, sunnerje ook doo lieuwende Ruste, doo joo dan uumebrange. Deertou kon Soagelse af suugend Papier (as in n Schiethuus) me Äätek-Äther truchwäitje un in n Buddel mäd n breeden Hoals. Me mout dän Buddel oawers noch goud mäd n Koark fersluute konne. Me mout appaasje, dät die Äätekäther dän Buddel nit feräisje kon, hie schuul also in n Twieuwel uut Glääs weese, moonige Oarde fon Plastik konne deerjuun feräised wäide. In dissen Buddel stäärft n Rust. Ätter E<small>DMUND</small> R<small>EITTER</small> schäl me n Rust in Spiritus smiete, dan stärft hie ook. Wan me n dooden Rust präparierje wol, mout me eerste sien Beene ätter buuten fixierje, in ne Sammelenge schuul me doo Beene goud sjo konne, wült mongs kon bloot in dissen Fal juu Oard ärkanne. Dan kon me joo ap ne Näddel apspiesje, man dät is beeter, wan me joo mäd n woaterlöösboaren Klieuwjestof an n apspieseden Striemel Papier apbaket, dan wäd ap neen Fal n wichtich Deel an juu Unnerkaante fon dän Rust fernäild un me kon him in n Twieuwel foar ne näie Bestimmenge wier fon dän Papierstriemel wächmoakje. Man uumebrange fon Dierte, bloot foar ne Sammelenge, is nit goud. Innerdoat nit bie doo Ruste, man bie moonige exotiske grattere Dierte, sunt al groote Schoaden passierd, bloot wült doo Moanskene toachten, joo moute doo Dierte foar hiere Sammelengen uumebrange. Me schuul dät also bloot foar Wietenskupelke swäke moakje, un derbie betoanke, dät me doo maaste Oarde uk mäd Hälpe fon Photografien äärkanne kon, un, dät me ne uumfangrieke Sammelenge uk mäd juns Ruste, doo me älken Dai dood fiende kon, apbaue kon. Me schäl deerbie oawers uk uurlääse, dät nit doo Sammlere, sunnerje doo, doo dän Lieuwendsruum fernäile, dän grootsten Schoade foar doo Ruste brange.

[[Kategorie:Biologie]]

[[de:Koleopterologie]]
[[en:Beetle#Study_and_collection]]
[[pt:Coleopterologia]]
[[ru:Колеоптерология]]
[[sk:Koleopterológia]]
