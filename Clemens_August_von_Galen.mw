[[Bielde:CAvGalenBAMS200612.jpg|thumb|Clemens August Kardinal Graf von Galen]]
'''Clemens August von Galen''' (* [[16. März]] [[1878]] in [[Dinkloage]] in dät Ooldenbuurger Munsterlound as Clemens Augustinus Joseph Emmanuel Pius Antonius Hubertus Marie Graf von Galen; † [[22. März]] [[1946]] in Munster, [[Wäästfoalen]]) waas n grooten Suun fon dät Ooldenbuurger [[Munsterlound]]. Hie waas Gäistelke un wuud Biskop fon [[Bisdum Munster|Munster]] in dät Jier  [[1933]], juust eer as ju Anstaalenge fon [[Adolf Hitler]] as Riekskansler.  Weegen sin Wierstand juun do [[Nazi]]s wäd hie uk wäil '''Die Leeuwe fon Munster''' naamd.

== Familie ==
Hie stamde uut n oold düütsk oadelk Geslächt: die Biskop un Kriechsheer [[Bernhard von Galen]] (bienaamd ''Bummen Berend'') uut dät 17. Jh. waas n fieren Foaraaler fon him. Sien Oolden wierden Heribert Graf von Galen un Elisabeth geb. von Spee. Hie waas dät alfte fon trättien Bäidene.

== Politisken Wierstand ==
Von Galen waas n Uutspreekenen [[Anti-Kommunist]] un häd sik eepentelk sät juun do Nazis un do hiere sonaamde [[Euthanasie]]politik, wierbie duusende [[Oudakloose]], Gäisteskroanke un [[Behinnerde]] uumebroacht wuuden.

[[1941]] heeld hie tjo historiske [[Preetenje]]n juun do Nazis, do an dän Moment al 100.000 Behinnerde uumebroacht hieden. Die Text fon sien Preetenje fon n [[3. August]] [[1941]] in ju Lambertisäärke in Munster wuud leeter fon britiske Fljoogere buppe Düütsklound ousmieten. Hierätter foulgede n strom [[Gestapo]]-Huusarrest dät bit [[April]] [[1945]] (Ienmarsk fon do Ängelske) duurde. Deertruch kuud von Galen nit preetje juun do Juudendeportatione, do eerste leeter ounfängen. [[Alfred Rosenberg]] un [[Martin Bormann]] wüülen dän rebelliske Biskop fon Munster ätter ne eventuelle Nazi-Eendsiech an de Aastfront ap dät Määrked in Munster eepentelk  aphongje läite. 

Ätter ju Iennoame fon dät platbombardierde Munster truch do Alliiierde wüülen ängelske un amerikoanske Journaliste aal Interviewe ounieme fon dän Biskop, die dän nationoalsozialistiske Stoatsterror trotsed hiede un die sik eepentelk juun Hitler  uutspreeken hiede. Von Galen waas oawers drok tougong mäd ju Koordination fon Hälpe an Fluchtlinge un dän Wierapbau fon Waisenhuuse un Säärken in ju Stäädmidde. N britisken Militär, die der foar [[MI5]] oarbaidede, känteekende Von Galen as n "uunferbeeterelken düütsken Nationalist" (man Anti-Nazi), die dän Oard "fon ne Eeke" hiede. Juust so as von Galen Nazi-Ferbreeken angriepen hiede, so greep hie nu uk ju Behonnelenge fon düütske Ziviliste truch do Alliierde (uk do Sowjets un [[Polen]]) an. Hie bescheeldigede do Alliierde (nit bloot ju [[Sovjet-Union]], man uk [[Polen]] un [[Änglound]]) weegen ju al ounfangde systematiske [[Ferdrieuwenge]] fon Düütske Burgere uut [[Silezien]], [[Aast-Prüüsen]], [[Danzig]] un [[Pommern]] deerfon, bewust etniske Süüwerenge tou bestrieuwjen; ju katastrophale Näärengsfersuurgenge in do wäästelke Besatsengszonen schreeuw hie tou an do ''"Anglo-Amerikoaner"'', do ju düütske Befoulkenge truch n Hungersnood breeke wüüld hieden.

== Kardinoal ==
Ounfang 1946 raisede hie ätter Room uum deer fon [[Poapst Pius XII]] tou [[Kardinoal]] wäid tou wäiden. Hie wuud in Munster as n Häld häärienhoald. Fuul Düütske seegen in disse Anstaalenge n Ounfang fon wier wonnene nationoale Sälwenoachtenge. Minner as n Wiek ätter sien Heemkumst stoorf hie an n 22. Meerte 1946 in dät Oaler fon 68 Jier an do Foulgen fon ne ferroukloosede [[Bliendtiermäntsündenge]].

==Seelichspreekenge==
Sin Prozess fon [[Seelichspreekenge]] wuud [[1955]] ounfangd un [[November]] [[2004]] mäd positive Foulge ousleeten. Ap n [[9. Oktober]] [[2005]] wuud hie fon dän portugiesiske Kardinoal [[José Saraiva Martins]], die Prefekt fon ju Kongregation foar do Seelich- un Hailichspreekengen, in dän [[Petersdom]] in Room seelich spreeken. Sin Gedächtnisdai faalt ap n [[22. Meerte]].

==Ferbiendengen==
*[http://www.kirchensite.de/index.php?myELEMENT=79904 Biographie ap ju Website fon dät Bisdum Munster]
*[http://www.vatican.va/news_services/liturgy/saints/ns_lit_doc_20051009_von-galen_ge.html Biographie ap ju Website fon dät Vatikan]
*[http://www.heiligenlexikon.de/BiographienC/Clemens_August_Galen.html Clemens August Graf von Galen (Ökumenisches Heiligenlexikon)]
*[http://saints.sqpn.com/saintc9f.htm Blessed Clemens August von Galen (Patron Saint Index)]

===Preetjene fon von Galen uut dät Jier 1941 juun dän Nazismus===
*[http://www.priestsforlife.org/preaching/vongalen07-13.htm Juun dän Gestapo] (ap Ängelsk) 
*[http://priestsforlife.org/preaching/vongalen41-07-20.htm Juun dät Sluuten un Plunnerjen fon Klaastere] (ap Ängelsk)          
*[http://www.priestsforlife.org/preaching/vongalen41-08-03.htm Juun ju Nazi-Euthanasie] (ap Ängelsk)
Touhoopefoated in:
*[http://www.christentum.ch/galen.htm Christentum]  
*[http://www.gemeinschaftundbefreiung.de/spuren/artikel.php?jahr=2005&monat=sep&file=galen.php Gemeinschaft und Befreiung]
*[http://www.studentshelp.de/p/referate/02/1885.htm Studentshelp] 			


[[Kategorie:Wierstand juun doo Nazis]]

[[cs:Clemens August von Galen]]
[[de:Clemens August Graf von Galen]]
[[en:Clemens August Graf von Galen]]
[[eo:Clemens August von Galen]]
[[es:Clemens August von Galen]]
[[fi:Clemens von Galen]]
[[fr:Clemens August von Galen]]
[[he:קלמנס פון גאלן]]
[[it:Clemens August von Galen]]
[[la:Clemens Augustus Comes de Galen]]
[[nl:Clemens August von Galen]]
[[no:Clemens August von Galen]]
[[pl:Klemens August von Galen]]
[[pt:Clemens August von Galen]]
[[ro:Clemens von Galen]]
[[ru:Гален, Клеменс фон]]
[[sk:Clemens August von Galen]]
[[sv:Clemens August von Galen]]
